\chapter{|| yuddhakANDaH ||}

\section{|| prathamaH sargaH ||}
shrImahAdeva uvAcha
yathAvadbhAShitaM vAkyaM shrutvA rAmo hanUmataH |
uvAchAnantaraM vAkyaM harSheNa mahatAvR^itaH || 1||
kAryaM kR^itaM hanumatA devairapi suduShkaram |
manasApi yadanyena smartuM shakyaM na bhUtale || 2||
shatayojanavistIrNaM la~NghayetkaH payonidhim |
la~NkAM cha rAkShasairguptAM ko vA dharShayituM kShamaH || 3||
bhR^ityakAryaM hanumatA kR^itaM sarvamasheShataH |
sugrIvasyedR^isho loke na bhUto na bhaviShyati || 4||
ahaM cha raghuvaMshashcha lakShmaNashcha kapIshvaraH |
jAnakyA darshanenAdya rakShitAH smo hanUmatA || 5||
sarvathA sukR^itaM kAryaM jAnakyAH parimArgaNam |
samudraM manasA smR^itvA sIdatIva mano mama || 6||
kathaM nakrajhaShAkIrNaM samudraM shatayojanam |
la~NghayitvA ripuM hanyAM kathaM drakShyAmi jAnakIm || 7||
shrutvA tu rAmavachanaM sugrIvaH prAha rAghavam |
samudraM la~NghayiShyAmo mahAnakrajhaShAkulam || 8||
la~NkAM cha vidhamiShyAmo haniShyAmo.adya rAvaNam |
chintAM tyaja raghushreShTha chintA kAryavinAshinI || 9||
etAn pashya mahAsattvAn shUrAn vAnarapu~NgavAn |
tvatpriyArthaM samudyuktAn praveShTumapi pAvakam || 10||
samudrataraNe buddhiM kuruShva prathamaM tataH |
dR^iShTvA la~NkAM dashagrIvo hata ityeva manmahe || 11||
nahi pashyAmyahaM ka~nchittriShu lokeShu rAghava |
gR^ihItadhanuSho yaste tiShThedabhimukho raNe || 12||
sarvathA no jayo rAma bhaviShyati na saMshayaH |
nimittAni cha pashyAmi tathA bhUtAni sarvashaH || 13||
sugrIvavachanaM shrutvA bhaktivIryasamanvitam |
a~NgIkR^ityAbravIdrAmo hanUmantaM puraHsthitam || 14||
yena kena prakAreNa la~NghayAmo mahArNavam |
la~NkAsvarUpaM me brUhi duHsAdhyaM devadAnavaiH || 15||
dnyAtvA tasya pratIkAraM kariShyAmi kapIshvara |
shrutvA rAmasya vachanaM hanUmAn vinayAnvitaH || 16||
uvAcha prA~njalirdeva yathA dR^iShTaM bravImi te |
la~NkA divyA purI deva trikUTashikhare sthitA || 17||
svarNaprAkArasahitA svarNATTAlakasaMyutA |
parikhAbhiH parivR^itA pUrNAbhirnirmalodakaiH || 18||
nAnopavanashobhADhyA divyavApIbhirAvR^itA |
gR^ihairvichitrashobhADhyairmaNistambhamayaiH shubhaiH || 19||
pashchimadvAramAsAdya gajavAhAH sahasrashaH |
uttare dvAri tiShThanti sAshvavAhAH sapattayaH || 20||
tiShThantyarbudasa~NkhyAkAH prAcyAmapi tathaiva cha |
rakShiNo rAkShasA vIrA dvAraM dakShiNamAshritAH || 21||
madhyakakShe.apyasa~NkhyAtA gajAshvarathapattayaH |
rakShayanti sadA la~NkAM nAnAstrakushalAH prabho || 22||
sa~Nkramairvividhairla~NkA shataghnIbhishcha saMyutA |
evaM sthite.api devesha shR^iNu me tatra cheShTitam || 23||
dashAnanabalaughasya chaturthAMsho mayA hataH |
dagdhvA la~NkAM purIM svarNaprAsAdo dharShito mayA || 24||
shataghnyaH sa~NkramAshchaiva nAshitA me raghUttama |
deva tvaddarshanAdeva la~NkA bhasmIkR^itA bhavet || 25||
prasthAnaM kuru devesha gacChAmo lavaNAmbudheH |
tIraM saha mahAvIrairvAnaraughaiH samantataH || 26||
shrutvA hanUmato vAkyamuvAcha raghunandanaH |
sugrIva sainikAn sarvAn prasthAnAyAbhinodaya || 27||
idAnImeva vijayo muhurtaH parivartate |
asminmuhurte gatvAhaM la~NkAM rAkShasasa~NkulAm || 28||
saprAkArAM sudurdharShAM nAshayAmi sarAvaNAm |
AneShyAmi cha sItAM me dakShiNAkShi sphuratyadhaH || 29||
prayAtu vAhinI sarvA vAnarANAM tarasvinAm |
rakShantu yUthapAH senAmagre pR^iShThe cha pArshvayoH || 30||
hanUmantamathAruhya gacChAmyagre.a~NgadaM tataH |
Aruhya lakShmaNo yAtu sugrIva tvaM mayA saha || 31||
gajo gavAkSho gavayo maindo dvivida eva cha |
nalo nIlaH suSheNashcha jAmbavAMshcha tathApare || 32||
sarve gacChantu sarvatra senAyAH shatrughAtinaH |
ityAdnyApya harIn rAmaH pratasthe sahalakShmaNaH || 33||
sugrIvasahito harShAtsenAmadhyagato vibhuH |
vAraNendranibhAH sarve vAnarAH kAmarUpiNaH || 34||
kShvelantaH parigarjanto jagmuste dakShiNAM disham |
bhakShayanto yayuH sarve phalAni cha madhUni cha || 35||
bruvanto rAghavasyAgre haniShyAmo.adya rAvaNam |
evaM te vAnarashreShThA gacChantyatulavikramAH || 36||
haribhyAmuhyamAnau tau shushubhAte raghUttamau |
nakShatraiH sevitau yadvacchandrasUryAvivAmbare || 37||
AvR^itya pR^ithivIM kR^itsnAM jagAma mahatI chamUH |
prasphoTayantaH pucChAgrAnudvahantashcha pAdapAn || 38||
shailAnArohayantashcha jagmurmArutavegataH |
asa~NkhyAtAshcha sarvatra vAnarAH paripUritAH || 39||
hR^iShTAste jagmuratyarthaM rAmeNa paripAlitAH |
gatA chamUrdivArAtraM kvachinnAsajjata kShaNam || 40||
kAnanAni vichitrANi pashyanmalayasahyayoH |
te sahyaM samatikramya malayaM cha tathA girim || 41||
AyayushchAnupUrvyeNa samudraM bhImaniHsvanam |
avatIrya hanUmantaM rAmaH sugrIvasaMyutaH || 42||
salilAbhyAshamAsAdya rAmo vachanamabravIt |
AgatAH smo vayaM sarve samudraM makarAlayam || 43||
ito gantumashakyaM no nirupAyena vAnarAH |
atra senAnivesho.astu mantrayAmo.asya tAraNe || 44||
shrutvA rAmasya vachanaM sugrIvaH sAgarAntike |
senAM nyaveshayat kShipraM rakShitAM kapiku~njaraiH || 45||
te pashyanto viShedustaM sAgaraM bhImadarshanam |
mahonnatatara~NgADhyaM bhImanakrabhaya~Nkaram || 46||
agAdhaM gaganAkAraM sAgaraM vIkShya duHkhitAH |
tariShyAmaH kathaM ghoraM sAgaraM varuNAlayam || 47||
hantavyo.asmAbhiradyaiva rAvaNo rAkShasAdhamaH |
iti chintAkulAH sarve rAmapArshve vyavasthitAH || 48||
rAmaH sItAmanusmR^itya duHkhena mahatAvR^itaH |
vilapya jAnakIM sItAM bahudhA kAryamAnuShaH || 49||
advitIyashchidAtmaikaH paramAtmA sanAtanaH |
yastu jAnAti rAmasya svarUpaM tattvato janaH || 50||
taM na spR^ishati duHkhAdi kimutAnandamavyayam |
duHkhaharShabhayakrodhalobhamohamadAdayaH || 51||
adnyAnali~NgAnyetAni kutaH santi chidAtmani |
dehAbhimAnino duHkhaM na dehasya chidAtmanaH || 52||
samprasAde dvayAbhAvAtsukhamAtraM hi dR^ishyate |
buddhyAdyabhAvAtsaMshuddhe duHkhaM tatra na dR^ishyate |
ato duHkhAdikaM sarvaM buddhereva na saMshayaH || 53||
rAmaH parAtmA puruShaH purANo
         nityodito nityasukho nirIhaH |
tathApi mAyAguNasa~Ngato.asau
         sukhIva duHkhIva vibhAvyate.abudhaiH || 54||
iti shrImadadhyAtmarAmAyaNe umAmaheshvarasaMvAde yuddhakANDe
prathamaH sargaH || 1||
\iti
\section{||dvitIyaH sargaH ||}
shrImahAdeva uvAcha
la~NkAyAM rAvaNo dR^iShTvA kR^itaM karma hanUmatA |
duShkaraM daivatairvA.api hriyA ki~nchidavA~NmukhaH || 1||
AhUya mantriNaH sarvAnidaM vachanamabravIt |
hanUmatA kR^itaM karma bhavadbhirdR^iShTameva tat || 2||
pravishya la~NkAM durdharShAM dR^iShTvA sItAM durAsadAm |
hatvA cha rAkShasAn vIrAnakShaM mandodarIsutam || 3||
dagdhvA la~NkAmasheSheNa la~NghayitvA cha sAgaram |
yuShmAn sarvAnatikramya svastho.agAtpunareva saH || 4||
kiM kartavyamito.asmAbhiryUyaM mantravishAradAH |
mantrayadhvaM prayatnena yatkR^itaM me hitaM bhavet || 5||
rAvaNasya vachaH shrutvA rAkShasAstamathAbruvan |
deva sha~NkA kuto rAmAttava lokajito raNe || 6||
indrastu baddhvA nikShiptaH putreNa tava pattane |
jitvA kuberamAnIya puShpakaM bhujyate tvayA || 7||
yamo jitaH kAladaNDAdbhayaM nAbhUttava prabho |
varuNo hu~NkR^itenaiva jitaH sarve.api rAkShasAH || 8||
mayo mahAsuro bhItyA kanyAM dattvA svayaM tava |
tvadvashe vartate.adyApi kimutAnye mahAsurAH || 9||
hanUmaddharShaNaM yattu tadavadnyAkR^itaM cha naH |
vAnaro.ayaM kimasmAkamasmin pauruShadarshane || 10||
ityupekShitamasmAbhirdharShaNaM tena kiM bhavet |
vayaM pramattAH kiM tena va~nchitAH smo hanUmatA || 11||
jAnImo yadi taM sarve kathaM jIvan gamiShyati |
AdnyApaya jagatkR^itsnamavAnaramamAnuSham || 12||
kR^itvAyAsyAmahe sarve pratyekaM vA niyojaya |
kumbhakarNastadA prAha rAvaNaM rAkShaseshvaram || 13||
ArabdhaM yattvayA karma svAtmanAshAya kevalam |
na dR^iShTo.asi tadA bhAgyAttvaM rAmeNa mahAtmanA || 14||
yadi pashyati rAmastvAM jIvannAyAsi rAvaNa |
rAmo na mAnuSho devaH sAkShAnnArAyaNo.avyayaH || 15||
sItA bhagavatI lakShmI rAmapatnI yashasvinI |
rAkShasAnAM vinAshAya tvayAnItA sumadhyamA || 16||
viShapiNDamivAgIrya mahAmIno yathA tathA |
AnItA jAnakI pashchAttvayA kiM vA bhaviShyati || 17||
yadyapyanuchitaM karma tvayA kR^itamajAnatA |
sarvaM samaM kariShyAmi svasthachitto bhava prabho || 18||
kumbhakarNavachaH shrutvA vAkyamindrajidabravIt |
dehi deva mamAnudnyAM hatvA rAmaM salakShmaNam |
sugrIvaM vAnarAMshchaiva punaryAsyAmi te.antikam || 19||
tatrAgato bhAgavatapradhAno
         vibhIShaNo buddhimatAM variShThaH |
shrIrAmapAdadvaya ekatAnaH |
       praNamya devArimupopaviShTaH || 20||
vilokya kumbhashravaNAdidaityAn
       mattapramattAnativismayena |
vilokya kAmAturamapramatto
         dashAnanaM prAha vishuddhabuddhiH || 21||
na kumbhakarNendrajitau cha rAjan
         tathA mahApArshvamahodarau tau |
nikumbhakumbhau cha tathAtikAyaH
         sthAtuM na shaktA yudhi rAghavasya || 22||
sItAbhidhAnena mahAgraheNa
         grasto.asi rAjan na cha te vimokShaH |
tAmeva satkR^itya mahAdhanena
         dattvAbhirAmAya sukhI bhava tvam || 23||
yAvanna rAmasya shitAH shilImukhA
         la~NkAmabhivyApya shirAMsi rakShasAm |
Chindanti tAvadraghunAyakasya bho\-
         stAM jAnakIM tvaM pratidAtumarhasi || 24||
yAvannagAbhAH kapayo mahAbalA
         harIndratulyA nakhadaMShTrayodhinaH |
la~NkAM samAkramya vinAshayanti te
       tAvaddrutaM dehi raghUttamAya tAm || 25||
jIvanna rAmeNa vimokShyase tvaM
         guptaH surendrairapi sha~NkareNa |
na devarAjA~Nkagato na mR^ityoH
       pAtAlalokAnapi sampraviShTaH || 26||
shubhaM hitaM pavitraM cha vibhIShaNavachaH khalaH |
pratijagrAha naivAsau mriyamANa ivauShadham || 27||
kAlena nodito daityo vibhIShaNamathAbravIt |
maddattabhogaiH puShTA~Ngo matsamIpe vasannapi || 28||
pratIpamAcharatyeSha mamaiva hitakAriNaH |
mitrabhAvena shatrurme jAto nAstyatra saMshayaH || 29||
anAryeNa kR^itaghnena sa~Ngatirme na yujyate |
vinAshamabhikA~NkShanti dnyAtInAM dnyAtayaH sadA || 30||
yo.anyastvevaMvidhaM brUyAdvAkyamekaM nishAcharaH |
hanmi tasmin kShaNe eva dhik tvAM rakShaHkulAdhamam || 31||
rAvaNenaivamuktaH san paruShaM sa vibhIShaNaH |
utpapAta sabhAmadhyAdgadApANirmahAbalaH || 32||
chaturbhirmantribhiH sArdhaM gaganastho.abravIdvachaH |
krodhena mahatAviShTo rAvaNaM dashakandharam |
mA vinAshamupaihi tvaM priyavAdinameva mAm || 33||
dhikkaroShi tathApi tvaM jyeShTho bhrAtA pituH samaH |
kAlo rAghavarUpeNa jAto dasharathAlaye || 34||
kAlI sItAbhidhAnena jAtA janakanandinI |
tAvubhAvAgatAvatra bhUrmebhArApanuttaye || 35||
tenaiva preritastvaM tu na shR^iNoShi hitaM mama |
shrIrAmaH prakR^iteH sAkShAtparastAtsarvadA sthitaH || 36||
bahirantashcha bhUtAnAM samaH sarvatra saMsthitaH |
nAmarUpAdibhedena tattanmaya ivAmalaH || 37||
yathA nAnAprakAreShu vR^ikSheShveko mahAnalaH |
tattadAkR^itibhedena bhidyate.adnyAnachakShuShAm || 38||
pa~nchakoshAdibhedena tattanmaya ivAbabhau |
nIlapItAdiyogena nirmalaH sphaTiko yathA || 39||
sa eva nityamukto.api svamAyAguNabimbitaH |
kAlaH pradhAnaM puruSho.avyaktaM cheti chaturvidhaH || 40||
pradhAnapuruShAbhyAM sa jagatkR^itsnaM sR^ijatyajaH |
kAlarUpeNa kalanAM jagataH kurute.avyayaH || 41||
kAlarUpI sa bhagavAn rAmarUpeNa mAyayA || 42||
brahmaNA prArthito devastvadvadhArthamihAgataH |
tadanyathA kathaM kuryAtsatyasa~Nkalpa IshvaraH || 43||
haniShyati tvAM rAmastu saputrabalavAhanam |
hanyamAnaM na shaknomi draShTuM rAmeNa rAvaNa || 44||
tvAM rAkShasakulaM kR^itsnaM tato gacChAmi rAghavam |
mayi yAte sukhIbhUtvA ramasva bhavane chiram || 45||
vibhIShaNo rAvaNavAkyataH kShaNA\-
         dvisR^ijya sarvaM saparicChadaM gR^iham |
jagAma rAmasya padAravindayoH
sevAbhikA~NkShI paripUrNamAnasaH || 46||
iti shrImadadhyAtmarAmAyaNe umAmaheshvarasaMvAde yuddhakANDe dvitIyaH
sargaH || 2||
\iti
\section{||tR^itIyaH sargaH ||}
shrImahAdeva uvAcha
vibhIShaNo mahAbhAgashchaturbhirmantribhiH saha |
Agatya gagane rAmasammukhe samavasthitaH || 1||
ucchairuvAcha bhoH svAmin rAma rAjIvalochana |
rAvaNasyAnujo.ahaM te dAraharturvibhIShaNaH || 2||
nAmnA bhrAtrA nirasto.ahaM tvAmeva sharaNaM gataH |
hitamuktaM mayA deva tasya chAviditAtmanaH || 3||
sItAM rAmAya vaidehIM preShayeti punaH punaH |
ukto.api na shR^iNotyeva kAlapAshavashaM gataH || 4||
hantuM mAM khaDgamAdAya prAdravadrAkShasAdhamaH |
tato.achireNa sachivaishchaturbhiH sahito bhayAt || 5||
tvAmeva bhavamokShAya mumukShuH  sharaNaM gataH |
vibhIShaNavachaH shrutvA sugrIvo vAkyamabravIt || 6||
vishvAsArho na te rAma mAyAvI rAkShasAdhamaH |
sItAharturvisheSheNa rAvaNasyAnujo balI || 7||
mantribhiH sAyudhairasmAn vivare nihaniShyati |
tadAdnyApaya me deva vAnarairhanyatAmayam || 8||
mamaivaM bhAti me rAma buddhyA kiM nishchitaM vada |
shrutvA sugrIvavachanaM rAmaH sasmitamabravIt || 9||
yadIcChAmi kapishreShTha lokAn sarvAn saheshvarAn |
nimiShArdhena saMhanyAM sR^ijAmi nimiShArdhataH || 10||
ato mayA.abhayaM dattaM shIghramAnaya rAkShasam || 11||
sakR^ideva prapannAya tavAsmIti cha yAchate |
abhayaM sarvabhUtebhyo dadAmyetadvrataM mama || 12||
rAmasya vachanaM shrutvA sugrIvo hR^iShTamAnasaH |
vibhIShaNamathAnAyya darshayAmAsa rAghavam || 13||
vibhIShaNastu sAShTA~NgaM praNipatya raghUttamam |
harShagadgadayA vAchA bhaktyA cha parayAnvitaH || 14||
rAmaM shyAmaM vishAlAkShaM prasannamukhapa~Nkajam |
dhanurbANadharaM shAntaM lakShmaNena samanvitam || 15||
kR^itA~njalipuTo bhUtvA stotuM samupachakrame || 16||
         vibhIShaNa  uvAcha
namaste rAma rAjendra namaH sItAmanorama |
namaste chaNDakodaNDa namaste bhaktavatsala || 17||
namo.anantAya shAntAya rAmAyAmitatejase |
sugrIvamitrAya cha te raghUNAM pataye namaH || 18||
jagadutpattinAshAnAM kAraNAya mahAtmane |
trailokyagurave.anAdigR^ihasthAya namo namaH || 19||
tvamAdirjagatAM rAma tvameva sthitikAraNam |
tvamante nidhanasthAnaM svecChAchArastvameva hi || 20||
charAcharANAM bhUtAnAM bahirantashcha rAghava |
vyApyavyApakarUpeNa bhavAn bhAti jaganmayaH ||21||
tvanmAyayA hR^itadnyAnA naShTAtmAno vichetasaH |
gatAgataM prapadyante pApapuNyavashAtsadA || 22||
tAvatsatyaM jagadbhAti shuktikArajataM yathA |
yAvanna dnyAyate dnyAnaM chetasAnanyagAminA ||23||
tvadadnyAnAtsadA yuktAH putradAragR^ihAdiShu |
ramante viShayAn sarvAnante duHkhapradAn vibho || 24||
tvamindro.agniryamo rakSho varuNashcha tathAnilaH |
kuberashcha tathA rudrastvameva puruShottama ||  25||
tvamaNorapyaNIyAMshcha sthUlAt sthUlataraH prabho |
tvaM pitA sarvalokAnAM mAtA dhAtA tvameva hi || 26||
AdimadhyAntarahitaH paripUrNo.acyuto.avyayaH |
tvaM pANipAdarahitashchakShuHshrotravivarjitaH || 27||
shrotA draShTA grahItA cha javanastvaM kharAntaka |
koshebhyo vyatiriktastvaM nirguNo nirupAshrayaH || 28||
nirvikalpo nirvikAro nirAkAro nirIshvaraH |
ShaDbhAvarahito.anAdiH puruShaH prakR^iteH paraH || 29||
mAyayA gR^ihyamANastvaM manuShya iva bhAvyase |
dnyAtvA tvAM nirguNamajaM vaiShNavA mokShagAminaH || 30||
ahaM tvatpAdasadbhaktiniHshreNIM prApya rAghava |
icChAmi dnyAnayogAkhyaM saudhamAroDhumIshvara || 31||
namaH sItApate rAma namaH kAruNikottama |
rAvaNAre namastubhyaM trAhi mAM bhavasAgarAt || 32||
tataH prasannaH provAcha shrIrAmo bhaktavatsalaH |
varaM vR^iNIShva bhadraM te vA~nChitaM  varado.asmyaham || 33||
         vibhIShaNa uvAcha
dhanyo.asmi kR^itakR^ityo.asmi kR^itakAryo.asmi rAghava |
tvatpAdadarshanAdeva vimukto.asmi na saMshayaH || 34||
nAsti matsadR^isho dhanyo nAsti matsadR^ishaH shuchiH |
nAsti matsadR^isho loke rAma tvanmUrtidarshanAt || 35||
karmabandhavinAshAya tvajdnyAnaM bhaktilakShaNam |
tvaddhyAnaM paramArthaM cha dehi me raghunandana || 36||
na yAche rAma rAjendra sukhaM viShayasambhavam |
tvatpAdakamale saktA bhaktireva sadAstu me || 37||
omityuktvA  punaH prIto rAmaH provAcha rAkShasam |
shR^iNu vakShyAmi te bhadraM rahasyaM mama nishchitam || 38||
madbhaktAnAM prashAntAnAM yoginAM vItarAgiNAm |
hR^idaye sItayA nityaM vasAmyatra na saMshayaH || 39||
tasmAttvaM sarvadA shAntaH sarvakalmaShavarjitaH |
mAM dhyAtvA mokShyase nityaM ghorasaMsArasAgarAt || 40||
stotrametatpaThedyastu likhedyaH shR^iNuyAdapi |
matprItaye mamAbhIShTaM sArUpyaM samavApnuyAt || 41||
ityuktvA lakShmaNaM prAha shrIrAmo bhaktabhaktimAn |
pashyatvidAnImevaiSha mama sandarshane phalam || 42||
la~NkArAjye.abhiShekShyAmi jalamAnaya sAgarAt |
yAvacchandrashcha sUryashcha yAvattiShThati medinI || 43||
yAvanmama kathA loke tAvadrAjyaM karotvasau |
ityuktvA lakShmaNenAmbu hyAnAyya kalashena tam || 44||
la~NkArAjyAdhipatyArthamabhiShekaM ramApatiH |
kArayAmAsa sachivairlakShmaNena visheShataH || 45||
sAdhu sAdhviti te sarve vAnarAstuShTuvurbhR^isham |
sugrIvo.api pariShvajya vibhIShaNamathAbravIt || 46||
vibhIShaNa vayaM sarve rAmasya paramAtmanaH |
ki~NkarAstatra mukhyastvaM bhaktyA rAmaparigrahAt |
rAvaNasya vinAshe tvaM sAhAyyaM kartumarhasi || 47||
vibhIShaNa uvAcha
ahaM kiyAn sahAyatve rAmasya paramAtmanaH |
kiM tu dAsyaM kariShye.ahaM bhaktyA shaktyA hyamAyayA || 48||
dashagrIveNa sandiShTaH shuko nAma mahAsuraH |
saMsthito hyambare vAkyaM sugrIvamidamabravIt || 49||
tvAmAha rAvaNo rAjA bhrAtaraM rAkShasAdhipaH |
mahAkulaprasUtastvaM rAjAsi vanachAriNAm || 50||
mama bhrAtR^isamAnastvaM tava nAstyarthaviplavaH |
ahaM yadaharaM bhAryAM rAjaputrasya kiM tava || 51||
kiShkindhAM yAhi haribhirla~NkA shakyA na daivataiH |
prAptuM kiM mAnavairalpasattvairvAnarayUthapaiH || 52||
taM prApayantaM vachanaM tUrNamutplutya vAnarAH |
prApadyanta tadA kShipraM nihantuM dR^iDhamuShTibhiH || 53||
vAnarairhanyamAnastu shuko rAmamathAbravIt |
na dUtAn ghnanti rAjendra vAnarAn vAraya prabho || 54||
rAmaH shrutvA tadA vAkyaM shukasya paridevitam |
mA vadhiShTeti rAmastAn vArayAmAsa vAnarAn || 55||
punarambaramAsAdya shukaH sugrIvamabravIt |
brUhi rAjan dashagrIvaM kiM vakShyAmi vrajAmyaham || 56||
         sugrIva uvAcha
yathA vAlI mama bhrAtA tathA tvaM rAkShasAdhama |
hantavyastvaM mayA yatnAtsaputrabalavAhanaH || 57||
brUhi me rAmachandrasya bhAryAM hR^itvA kva yAsyasi |
tato rAmAdnyayA dhR^itvA shukaM badhvAnvarakShayat || 58||
shArdUlo.api tataH pUrvaM dR^iShTvA kapibala.m mahat |
yathAvatkathayAmAsa rAvaNAya sa rAkShasaH || 59||
dIrghachintAparo bhUtvA niHshvasannAsa mandire |
tataH samudramAvekShya rAmo raktAntalochanaH || 60||
pashya lakShmaNa duShTo.asau vAridhirmAmupAgatam |
nAbhinandati duShTAtmA darshanArthaM mamAnagha || 61||
jAnAti mAnuSho.ayaM me kiM kariShyati vAnaraiH |
adya pashya mahAbAho shoShayiShyAmi vAridhim || 62||
pAdenaiva gamiShyanti vAnarA vigatajvarAH |
ityuktvA krodhatAmrAkSha AropitadharnurdharaH || 63||
tUNIrAdbANamAdAya kAlAgnisadR^ishaprabham |
sandhAya chApamAkR^iShya rAmo vAkyamathAbravIt || 64||
pashyantu sarvabhUtAni rAmasya sharavikramam |
idAnIM bhasmasAtkuryAM samudraM saritAM patim || 65||
evaM bruvati rAme tu sashailavanakAnanA |
chachAla vasudhA dyaushcha dishashcha tamasAvR^itAH || 66||
chukShubhe sAgaro velAM bhayAdyojanamatyagAt |
timinakrajhaShA mInAH prataptAH paritatrasuH || 67||
etasminnantare sAkShAtsAgaro divyarUpadhR^ik |
divyAbharaNasampannaH svabhAsA bhAsayan dishaH || 68||
svAntaHsthadivyaratnAni karAbhyAM parigR^ihya saH |
pAdayoH purataH kShiptvA rAmasyopAyanaM bahu || 69||
daNDavatpraNityAha rAmaM raktAntalochanam |
trAhi trAhi jagannAtha rAma trailokyarakShaka || 70||
jaDo.ahaM rAma te sR^iShTaH sR^ijatA nikhilaM jagat |
svabhAvamanyathA kartuM kaH shakto devanirmitam || 71||
sthUlAni pa~nchabhUtAni jaDAnyeva svabhAvataH |
sR^iShTAni bhavataitAni tvadAdnyAM la~Nghayanti na || 72||
tAmasAdahamo rAma bhUtAni prabhavanti hi |
kAraNAnugamAtteShAM jaDatvaM tAmasaM svataH || 73||
nirguNastvaM nirAkAro yadA mAyAguNAn prabho |
lIlayA~NgIkaroShi tvaM tadA vairAjanAmavAn || 74||
guNAtmano virAjashcha sattvAddevA babhUvire |
rajoguNAtprajeshAdyA manyorbhUtapatistava || 75||
tvAmahaM mAyayA ChannaM lIlayA mAnuShAkR^itim || 76||
jaDabuddhirjaDo mUrkhaH kathaM jAnAmi nirguNam |
daNDa eva hi mUrkhANAM sanmArgaprApakaH prabho || 77||
bhUtAnAmamarashreShTha pashUnAM laguDo yathA |
sharaNaM te vrajAmIshaM sharaNyaM bhaktavatsala |
abhayaM dehi me rAma la~NkAmArgaM dadAmi te || 78||
shrIrAma uvAcha
amogho.ayaM mahAbANaH kasmin deshe nipAtyatAm |
lakShyaM darshaya me shIghraM bANasyAmoghapAtinaH || 79||
rAmasya vachanaM shrutvA kare dR^iShTvA mahAsharam |
mahodadhirmahAtejA rAghavaM vAkyamabravIt || 80||
rAmottarapradeshe tu drumakulya iti shrutaH |
pradeshastatra bahavaH pApAtmAno divAnisham || 81||
bAdhante mAM raghushreShTha tatra te pAtyatAM sharaH |
rAmeNa sR^iShTo bANastu kShaNAdAbhIramaNDalam || 82||
hatvA punaH samAgatya tUNIre pUrvavatsthitaH |
tato.abravIdraghushreShThaM sAgaro vinayAnvitaH || 83||
nalaH setuM karotvasmin jale me vishvakarmaNaH |
suto dhImAn samartho.asmin kArye labdhavaro hariH || 84||
kIrtiM jAnantu te lokAH sarvalokamalApahAm |
ityuktvA rAghavaM natvA yayau sindhuradR^ishyatAm || 85||
tato rAmastu sugrIvalakShmaNAbhyAM samanvitaH |
nalamAdnyApayacChIghraM vAnaraiH setubandhane || 86||
tato.atihR^iShTaH plavagendrayUthapai\-
         rmahAnagendrapratimairyuto nalaH |
babandha setuM shatayojanAyataM
         suvistR^itaM parvatapAdapairdR^iDham || 87||
iti shrImadadhyAtmarAmAyaNe umAmaheshvarasaMvAde yuddhakANDe
tR^itIyaH sargaH || 3||
\iti
\section{|| chaturthaH sargaH ||}
shrImahAdeva uvAcha
setumArabhamANastu tatra rAmeshvaraM shivam |
saMsthApya pUjayitvAha rAmo lokahitAya cha || 1||
praNametsetubandhaM yo dR^iShTvA rAmeshvaraM shivam |
brahmahatyAdipApebhyo mucyate madanugrahAt || 2||
setubandhe naraH snAtvA dR^iShTvA rAmeshvaraM haram |
sa~Nkalpaniyato bhUtvA gatvA vArANasIM naraH || 3||
AnIya ga~NgAsalilaM rAmeshamabhiShicya cha |
samudre kShiptatadbhAro brahma prApnotyasaMshayam || 4||
kR^itAni prathamenAhnA yojanAni chaturdasha |
dvitIyena tathA chAhnA yojanAni tu viMshatiH || 5||
tR^itIyena tathA chAhnA yojanAnyekaviMshatiH |
chaturthena tathA chAhnA dvAviMshatiriti shrutam || 6||
pa~nchamena trayoviMshadyojanAni samantataH |
babandha sAgare setuM nalo vAnarasattamaH || 7||
tenaiva jagmuH kapayo yojanAnAM shataM drutam |
asa~NkhyAtAH suvelAdriM rurudhuH plavagottamAH || 8||
Aruhya mArutiM rAmo lakShmaNo.apya~NgadaM tathA |
didR^ikShU rAghavo la~NkAmArurohAchalaM mahat || 9||
dR^iShTvA la~NkAM suvistIrNAM nAnAchitradhvajAkulAm |
chitraprAsAdasambAdhAM svarNaprAkAratoraNAm || 10||
parikhAbhiH shataghnIbhiH sa~Nkramaishcha virAjitAm |
prAsAdopari vistIrNapradeshe dashakandharaH ||11||
mantribhiH sahito vIraiH kirITadashakojjvalaH |
nIlAdrishikharAkAraH kAlameghasamaprabhaH ||12||
ratnadaNDaiH sitacChatrairanekaiH parishobhitaH |
etasminnantare baddho mukto rAmeNa vai shukaH || 13||
vAnaraistADitaH samyag dashAnanamupAgataH |
prahasan rAvaNaH prAha pIDitaH kiM paraiH shuka ||14||
rAvaNasya vachaH shrutvA shuko vachanamabravIt |
sAgarasyottare tIre.abravaM te vachanaM yathA |
tata utplutya kapayo gR^ihItvA mAM kShaNAttataH || 15||
muShTibhirnakhadantaishcha hantuM loptuM prachakramuH |
tato mAM rAma rakSheti kroshantaM raghupu~NgavaH || 16||
visR^ijyatAmiti prAha visR^iShTo.ahaM kapIshvaraiH |
tato.ahamAgato bhItyA dR^iShTvA tadvAnaraM balam || 17||
rAkShasAnAM balaughasya vAnarendrabalasya cha |
naitayorvidyate sandhirdevadAnavayoriva || 18||
puraprAkAramAyAnti kShipramekataraM kuru |
sItAM vAsmai prayacChAshu yuddhaM vA dIyatAM prabho ||19||
mAmAha rAmastvaM brUhi rAvaNaM madvachaH shuka |
yadbalaM cha samAshritya sItAM me hR^itavAnasi || 20||
taddarshaya yathAkAmaM sasainyaH sahabAndhavaH |
shvaHkAle nagarIM la~NkAM saprAkArAM satoraNAm || 21||
rAkShasaM cha balaM pashya sharairvidhvaMsitaM mayA |
ghoraroShamahaM mokShye balaM dhAraya rAvaNa || 22||
ityuktvopararAmAtha rAmaH kamalalochanaH |
ekasthAnagatA yatra chatvAraH puruSharShabhAH || 23||
shrIrAmo lakShmaNashchaiva sugrIvashcha vibhIShaNaH |
eta eva samarthAste la~NkAM nAshayituM prabho || 24||
utpATya bhasmIkaraNe sarve tiShThantu vAnarAH |
tasya yAdR^ig balaM dR^iShTaM rUpaM praharaNAni cha || 25||
vadhiShyati puraM sarvamekastiShThantu te trayaH |
pashya vAnarasenAM tAmasa~NkhyAtAM prapUritAm  || 26||
garjanti vAnarAstatra pashya parvatasannibhAH |
na shakyAste gaNayituM prAdhAnyena bravImi te || 27||
eSha yo.abhimukho la~NkAM nadaMstiShThati vAnaraH |
yUthapAnAM sahasrANAM shatena parivAritaH || 28||
sugrIvasenAdhipatirnIlo nAmAgninandanaH |
eSha parvatashR^i~NgAbhaH padmaki~njalkasannibhaH || 29||
sphoTayatyabhisaMrabdho lA~NgUlaM cha punaH punaH |
yuvarAjo.a~Ngado nAma vAliputro.ativIryavAn || 30||
yena dR^iShTA janakajA rAmasyAtIvavallabhA |
hanUmAneSha vikhyAto hato yena tavAtmajaH ||  31||
shveto rajatasa~NkAsho mahAbuddhiparAkramaH |
tUrNaM sugrIvamAgatya punargacChati vAnaraH || 32||
yastveSha siMhasa~NkAshaH pashyatyatulavikramaH |
rambho nAma mahAsattvo la~NkAM nAshayituM kShamaH || 33||
eSha pashyati vai la~NkAM didhakShanniva vAnaraH |
sharabho nAma rAjendra koTiyUthapanAyakaH || 34||
panasashcha mahAvIryo maindashcha dvividastathA |
nalashcha setukartA.asau vishvakarmasuto balI || 35||
vAnarANAM varNane vA sa~NkhyAne vA ka IshvaraH |
shUrAH sarve mahAkAyAH sarve yuddhAbhikA~NkShiNaH || 36||
shaktAH sarve chUrNayituM la~NkAM rakShogaNaiH saha |
eteShAM balasa~NkhyAnaM pratyekaM vacmi te shR^iNu ||37||
eShAM koTisahasrANi nava pa~ncha cha sapta cha |
tathA sha~NkhasahasrANi  tathArbudashatAni cha || 38||
sugrIvasachivAnAM te balametatprakIrtitam |
anyeShAM tu balaM nAhaM vaktuM shakto.asmi rAvaNa ||39||
rAmo na mAnuShaH sAkSAdAdinArAyaNaH paraH |
sItA sAkShAjjagaddhetushchicChaktirjagadAtmikA || 40||
tAbhyAmeva samutpannaM jagatsthAvaraja~Ngamam |
tasmAdrAmashcha sItAcha jagatastasthuShashcha tau || 41||
pitarau pR^ithivIpAla tayorvairI kathaM bhavet |
ajAnatA tvayAnItA jaganmAtaiva jAnakI || 42||
kShaNanAshini saMsAre sharIre kShaNabha~Ngure |
pa~nchabhUtAtmake rAjaMshchaturviMshatitattvake || 43||
malamAMsAsthidurgandhabhUyiShThe.aha~NkR^itAlaye |
kaivAsthA vyatiriktasya kAye tava jaDAtmake || 44||
yatkR^ite brahmahatyAdipAtakAni kR^itAni cha |
bhogabhoktA tu yo dehaH sa deho.atra patiShyati || 45||
puNyapApe samAyAto jIvena sukhaduHkhayoH |
kAraNe dehayogAdinA.a.atmanaH kuruto.anisham ||46||
yAvaddeho.asmi kartAsmItyAtmAha~Nkurute.avashaH |
adhyAsAttAvadeva syAjjanmanAshAdisambhavaH || 47||
tasmAttvaM tyaja dehAdAvabhimAnaM mahAmate |
AtmAtinirmalaH shuddho vidnyAnAtmA.achalo.avyayaH || 48||
svAdnyAnavashato bandhaM pratipadya vimuhyati |
tasmAttvaM shuddhabhAvena dnyAtvAtmAnaM sadA smara || 49||
viratiM bhaja sarvatra putradAragR^ihAdiShu |
nirayeShvapi bhogaH syAcChvashUkaratanAvapi || 50||
dehaM labdhvA vivekADhyaM dvijatvaM cha visheShataH |
tatrApi bhArate varShe karmabhUmau sudurlabham || 51||
ko vidvAnAtmasAtkR^itvA dehaM bhogAnugo bhavet |
atastvaM brAhmaNo bhUtvA paulastyatanayashcha san || 52||
adnyAnIva sadA bhogAnanudhAvasi kiM mudhA |
itaH paraM vA tyaktvA tvaM sarvasa~NgaM samAshraya || 53||
rAmameva parAtmanaM bhaktibhAvena sarvadA |
sItAM samarpya rAmAya tatpAdAnucharo bhava || 54||
vimuktaH sarvapApebhyo viShNulokaM prayAsyasi |
no chedgamiShyase.adho.adhaH punarAvR^ittivarjitaH |
a~NgIkuruShva madvAkyaM hitameva vadAmi te || 55||
satsa~NgatiM kuru bhajasva hariM sharaNyaM
         shrIrAghavaM marakatopalakAntikAntam |
sItAsametamanishaM dhR^itachApabAaNaM
       sugrIvalakShmaNavibhIShaNasevitA~Nghrim || 56||
iti shrImadadhyAtmarAmAyaNe umAmaheshvarasaMvAde yuddhakANDe
chaturthaH sargaH || 4||
\iti
\section{|| pa~nchamaH sargaH ||}
shrImahAdeva uvAcha
shrutvA shukamukhodgItaM vAkyamadnyAnanAshanam |
rAvaNaH krodhatAmrAkSho dahanniva tamabravIt || 1||
anujIvya sudurbuddhe guruvadbhAShase katham |
shAsitAhaM trijagatAM tvaM mAM shikShanna lajjase || 2||
idAnImeva hanmi tvAM kintu pUrvakR^itaM tava |
smarAmi tena rakShAmi tvAM yadyapi vadhochitam || 3||
ito gacCha vimUDha tvamevaM shrotuM na me kShamam |
mahAprasAda ityuktvA vepamAno gR^ihaM yayau || 4||
shuko.api brAhmaNaH pUrvaM brahmiShTho brahmavittamaH |
vAnaprasthavidhAnena vane tiShThan svakarmakR^it || 5||
devAnAmabhivR^iddhyarthaM vinAshAya suradviShAm |
chakAra yadnyavitatimavicChinnAM mahAmatiH || 6||
rAkShasAnAM virodho.abhUcChuko devahitodyataH |
vajradaMShTra iti khyAtastatraiko rAkShaso mahAn || 7||
antaraM prepsurAtiShThacChukApakaraNodyataH |
kadAchidAgato.agastyastasyAshramapadaM muneH || 8||
tena sampUjito.agastyo bhojanArthaM nimantritaH |
gate snAtuM munau kumbhasambhave prApya chAntaram || 9||
agastyarUpadhR^ik so.api rAkShasaH shukamabravIt |
yadi dAsyasi me brahman bhojanaM dehi sAmiSham || 10||
bahukAlaM na bhuktaM me mAMsaM ChAgA~Ngasambhavam |
tatheti kArayAmAsa mAMsabhojyaM savistaram || 11||
upaviShTe munau bhoktuM rAkShaso.atIva sundaram |
shukabhAryAvapurdhR^itvA tAM chAntarmohayan khalaH || 12||
naramAMsaM dadau tasmai supakvaM bahuvistaram |
dattvaivAntardadhe rakShastato dR^iShTvA chukopa saH || 13||
amedhyaM mAnuShaM mAMsamagastyaH shukamabravIt |
abhakShyaM mAnuShaM mAMsaM dattavAnasi durmate || 14||
mahyaM tvaM rAkShaso bhUtvA tiShTha tvaM mAnuShAshanaH |
iti shaptaH shuko bhItyA prAhAgastyaM mune tvayA || 15||
idAnIM bhAShitaM me.adya mAMsaM dehIti vistaram |
tathaiva dattaM bho deva kiM me shApaM pradAsyasi || 16||
shrutvA shukasya vachanaM muhUrtaM dhyAnamAsthitaH |
dnyAtvA rakShaHkR^itaM sarvaM tataH prAha shukaM sudhIH || 17||
tavApakAriNA sarvaM rAkShasena kR^itaM tvidam |
avichAryaiva me dattaH shApaste munisattama || 18||
tathApi me vacho.amoghamevameva bhaviShyati |
rAkShasaM vapurAsthAya rAvaNasya sahAyakR^it || 19||
tiShTha tAvadyadA rAmo dashAnanavadhAya hi |
AgamiShyati la~NkAyAH samIpaM vAnaraiH saha || 20||
preShito rAvaNena tvaM chAro bhUtvA raghUttamam |
dR^iShTvA shApAdvinirmukto bodhayitvA cha rAvaNam || 21||
tattvadnyAnaM tato muktaH paraM padamavApsyasi |
ityukto.agastyamuninA shuko brAhmaNasattamaH || 22||
babhUva rAkShasaH sadyo rAvaNaM prApya saMsthitaH |
idAnIM chArarUpeNa dR^iShTvA rAmaM sahAnujam || 23||
rAvaNaM tattvavidnyAnaM bodhayitvA punardrutam |
pUrvavadbrAhmaNo bhUtvA sthito vaikhAnasaiH saha || 24||
tataH samAgamadvR^iddho mAlyavAn rAkShaso mahAn |
buddhimAnnItinipuNo rAdnyo mAtuH priyaH pitA || 25||
prAha taM rAkShasaM vIraM prashAntenAntarAtmanA |
shR^iNu rAjan vacho me.adya shrutvA kuru yathepsitam || 26||
yadA praviShTA nagarIM jAnakI rAmavallabhA |
tadAdi puryAM dR^ishyante nimittAni dashAnana || 27||
ghorANi nAshahetUni tAni me vadataH shR^iNu |
kharastanitanirghoShA meghA atibhaya~NkarAH || 28||
shoNitenAbhivarShanti la~NkAmuShNena sarvadA |
rudanti devali~NgAni svidyanti prachalanti cha || 29||
kAlikA pANDurairdantaiH prahasatyagrataH sthitA |
kharA goShu prajAyante mUShakA nakulaiH saha || 30||
mArjAreNa tu yuddhyanti pannagA garuDena tu |
karAlo vikaTo muNDaH puruShaH kR^iShNapi~NgalaH || 31||
kAlo gR^ihANi sarveShAM kAle kAle tvavekShate |
etAnyanyAni dR^ishyante nimittAnyudbhavanti cha || 32||
ataH kulasya rakShArthaM shAntiM kuru dashAnana |
sItAM satkR^itya sadhanAM rAmAyAshu prayacCha  bhoH || 33||
rAmaM nArAyaNaM viddhi vidveShaM tyaja rAghave |
yatpAdapotamAshritya dnyAnino bhavasAgaram || 34||
taranti bhaktipUtAntAstato rAmo na mAnuShaH |
bhajasva bhaktibhAvena rAmaM sarvahR^idAlayam || 35||
yadyapi tvaM durAchAro bhaktyA pUto bhaviShyasi |
madvAkyaM kuru rAjendra kulakaushalahetave || 36||
tattu mAlyavato vAkyaM hitamuktaM dashAnanaH |
na marShayati duShTAtmA kAlasya vashamAgataH || 37||
mAnavaM kR^ipaNaM rAmamekaM shAkhAmR^igAshrayam |
samarthaM manyase kena hInaM pitrA munipriyam || 38||
rAmeNa preShito nUnaM bhAShase tvamanargalam |
gacCha vR^iddho.asi bandhustvaM soDhaM sarvaM tvayoditam || 39||
ito matkarNapadavIM dahatyetadvachastava |
ityuktvA sarvasachivaiH sahitaH prasthitastadA || 40||
prAsAdAgre samAsInaH pashyan vAnarasainikAn |
yuddhAyAyojayatsarvarAkShasAn samupasthitAn || 41||
rAmo.api dhanurAdAya lakShmaNena samAhR^itam |
dR^iShTvA rAvaNamAsInaM kopena kaluShIkR^itaH || 42||
kirITinaM samAsInaM mantribhiH pariveShTitam |
shashA~NkArdhanibhenaiva bANenaikena rAghavaH || 43||
shvetacChatrasahasrANi kirITadashakaM tathA |
chicCheda nimiShArdhena tadadbhutamivAbhavat || 44||
lajjito rAvaNastUrNaM vivesha bhavanaM svakam |
AhUya rAkShasAn sarvAn prahastapramukhAn khalaH || 45||
vAnaraiH saha yuddhAya nodayAmAsa satvaraH |
tato bherImR^ida~NgAdyaiH paNavAnakagomukhaiH || 46||
mahiShoShTraiH kharaiH siMhairdvIpibhiH kR^itavAhanAH |
khaDgashUladhanuHpAshayaShTitomarashaktibhiH || 47||
lakShitAH sarvato la~NkAM pratidvAramupAyayuH |
tatpUrvameva rAmeNa noditA vAnararShabhAH || 48||
udyamya girishR^i~NgANi shikharANi mahAnti cha |
tarUMshchotpATya vividhAn yuddhAya hariyUthapAH || 49||
prekShamANA rAvaNasya tAnyanIkAni bhAgashaH |
rAghavapriyakAmArthaM la~NkAmAruruhustadA || 50||
te drumaiH parvatAgraishcha muShTibhishcha plava~NgamAH |
tataH sahasrayUthAshcha koTiyUthAshcha yUthapAH || 51||
koTIshatayutAshchAnye rurudhurnagaraM bhR^isham |
AplavantaH plavantashcha garjantashcha plava~NgamAH || 52||
rAmo jayatyatibalo lakShmaNashcha mahAbalaH |
rAjA jayati sugrIvo rAghaveNAnupAlitaH || 53||
ityevaM ghoShayantashcha samaM yuyudhire.aribhiH |
hanUmAna~Ngadashchaiva kumudo nIla eva cha || 54||
nalashcha sharabhashchaiva maindo dvivida eva cha |
jAmbavAn dadhivaktrashcha kesarI tAra eva cha || 55||
anye cha balinaH sarve yUthapAshcha plava~NgamAH |
dvArANyutplutya la~NkAyAH sarvato rurudhurbhR^isham |
tadA vR^ikShairmahAkAyAH  parvatAgraishcha vAnarAH || 56||
nijaghnustAni rakShAMsi nakhairdantaishcha vegitAH |
rAkShasAshcha tadA bhImA dvArebhyaH sarvato ruShA || 57||
nirgatya bhindipAlaishcha khaDgaiH shUlaiH parashvadhaiH |
nijaghnurvAnarAnIkaM mahAkAyA mahAbalAH || 58||
rAkShasAMshcha tathA jaghnurvAnarA jitakAshinaH |
tadA babhUva samaro mAMsashoNitakardamaH || 59||
rakShasAM vAnarANAM cha sambabhUvAdbhutopamaH |
te hayaishcha gajaishchaiva rathaiH kA~nchanasannibhaiH || 60||
rakShovyAghrA yuyudhire nAdayanto disho dasha |
rAkShasAshcha kapIndrAshcha parasparajayaiShiNaH || 61||
rAkShasAn vAnarA jaghnurvAnarAMshchaiva rAkShasAH |
rAmeNa viShNunA dR^iShTA harayo divijAMshajAH || 62||
babhUvurbalino hR^iShTAstadA pItAmR^itA iva |
sItAbhimarshapApena rAvaNenAbhipAlitAn || 63||
hatashrIkAn hatabalAn rAkShasAn jaghnurojasA |
chaturthAMshAvasheSheNa nihataM rAkShasaM balam || 64||
svasainyaM nihataM dR^iShTvA meghanAdo.atha duShTadhIH |
brahmadattavaraH shrImAnantardhAnaM gato.asuraH || 65||
sarvAstrakushalo vyomni brahmAstreNa samantataH |
nAnAvidhAni shastrANi vAnarAnIkamardayan || 66||
vavarSha sharajAlAni tadadbhutamivAbhavat |
rAmo.api mAnayan brAhmamastramastravidAM varaH || 67||
kShaNaM tUShNImuvAsAtha dadarsha patitaM balam |
vAnarANAM raghushreShThashchukopAnalasannibhaH || 68||
chApamAnaya saumitre brahmAstreNAsuraM kShaNAt |
bhasmIkaromi me pashya balamadya raghUttama || 69||
meghanAdo.api tacChrutvA rAmavAkyamatandritaH |
tUrNaM jagAma nagaraM mAyayA mAyiko.asuraH || 70||
patitaM vAnarAnIkaM dR^iShTvA rAmo.atiduHkhitaH |
uvAcha mArutiM shIghraM gatvA kShIramahodadhim || 71||
tatra droNagirirnAma divyauShadhisamudbhavaH |
tamAnaya drutaM gatvA sa~njIvaya mahAmate || 72||
vAnaraughAn mahAsattvAn kIrtiste susthirA bhavet |
AdnyApramANamityuktvA jagAmAnilanandanaH || 73||
AnIya cha giriM sarvAn vAnarAn vAnararShabhaH |
jIvayitvA punastatra sthApayitvA.a.ayayau drutam || 74||
pUrvavadbhairavaM nAdaM vAnarANAM balaughataH |
shrutvA vismayamApanno rAvaNo vAkyamabravIt || 75||
rAghavo me mahAn shatruH prApto devavinirmitaH |
hantuM taM samare shIghraM gacChantu mama yUthapAH || 76||
mantriNo bAndhavAH shUrA ye cha matpriyakA~NkShiNaH |
sarve gacChantu yuddhAya tvaritaM mama shAsanAt || 77||
ye na gacChanti yuddhAya bhIravaH prANaviplavAt |
tAn haniShyAmyahaM sarvAn macChAsanaparA~NmukhAn || 78||
tacChrutvA bhayasantrastA nirjagmU raNakovidAH |
atikAyaH prahastashcha mahAnAdamahodarau || 79||
devashatrurnikumbhashcha devAntakanarAntakau |
apare balinaH sarve yayuryuddhAya vAnaraiH || 80||
ete chAnye cha bahavaH shUrAH shatasahasrashaH |
pravishya vAnaraM sainyaM mamanthurbaladarpitAH || 81||
bhushuNDIbhindipAlaishcha bANaiH khaDgaiH parashvadhaiH |
anyaishcha vividhairastrairnijaghnurhariyUthapAn || 82||
te pAdapaiH parvatAgrairnakhadaMShTraishcha muShTibhiH |
prANairvimochayAmAsuH sarvarAkShasayUthapAn || 83||
rAmeNa nihatAH kechitsugrIveNa tathApare |
hanUmatA chA~Ngadena lakShmaNena mahAtmanA |
yUthapairvAnarANAM te nihatAH sarvarAkShasAH || 84||
rAmatejaH samAvishya vAnarA balino.abhavan |
rAmashaktivihInAnAmevaM shaktiH kuto bhavet || 85||
sarveshvaraH sarvamayo vidhAtA
       mAyAmanuShyatvaviDambanena |
sadA chidAnandamayo.api rAmo
       yuddhAdilIlAM vitanoti mAyAm || 86||
iti shrImadadhyAtmarAmAyaNe umAmaheshvarasaMvAde yuddhakANDe
pa~nchamaH sargaH || 5||
\iti
\section{||ShaShThaH sargaH ||}
shrImahAdeva uvAcha
shrutvA yuddhe balaM naShTamatikAyamukhaM mahat |
rAvaNo duHkhasantaptaH krodhena mahatA.a.avR^itaH || 1||
nidhAyendrajitaM la~NkArakShaNArthaM mahAdyutiH |
svayaM jagAma yuddhAya rAmeNa saha rAkShasaH || 2||
divyaM syandanamAruhya sarvashastrAstrasaMyutam |
rAmamevAbhidudrAva rAkShasendro mahAbalaH || 3||
vAnarAn bahusho hatvA bANairAshIviShopamaiH |
pAtayAmAsa sugrIvapramukhAn yUthanAyakAn || 4||
gadApANiM mahAsattvaM tatra dR^iShTvA vibhIShaNam |
utsasarja mahAshaktiM mayadattAM vibhIShaNe || 5||
tAmApatantImAlokya vibhIShaNavighAtinIm |
dattAbhayo.ayaM rAmeNa vadhArho nAyamAsuraH || 6||
ityuktvA lakShmaNo bhImaM chApamAdAya vIryavAn |
vibhIShaNasya purataH sthito.akampa ivAchalaH || 7||
sA shaktirlakShmaNatanuM viveshAmoghashaktitaH |
yAvantyaH shaktayo loke mAyAyAH sambhavanti hi || 8||
tAsAmAdhArabhUtasya lakShmaNasya mahAtmanaH |
mAyAshaktyA bhavetkiM vA sheShAMshasya harestanoH || 9||
tathApi mAnuShaM bhAvamApannastadanuvrataH |
mUrcChitaH patito bhUmau tamAdAtuM dashAnanaH || 10||
hastaistolayituM shakto na babhUvAtivismitaH |
sarvasya jagataH sAraM virAjaM parameshvaram || 11||
kathaM lokAshrayaM viShNuM tolayellaghurAkShasaH |
grahItukAmaM saumitriM rAvaNaM vIkShya mArutiH || 12||
AjaghAnorasi kruddho vajrakalpena muShTinA |
tena muShTiprahAreNa jAnubhyAmapatadbhuvi || 13||
Asyaishcha netrashravaNaiarudvaman rudhiraM bahu |
vighUrNamAnanayano rathopastha upAvishat || 14||
atha lakShmaNamAdAya hanUmAn rAvaNArditam |
AnayadrAmasAmIpyaM bAhubhyAM parigR^ihya tam || 15||
hanUmataH suhR^ittvena bhaktyA cha parameshvaraH |
laghutvamagamaddevo gurUNAM gururapyajaH || 16||
sA shaktirapi taM tyaktvA dnyAtvA nArAyaNAMshajam |
rAvaNasya rathaM prAgAdrAvaNo.api shanaistataH || 17||
sandnyAmavApya jagrAha bANAsanamatho ruShA |
rAmamevAbhidudrAva dR^iShTvA rAmo.api taM krudhA || 18||
Aruhya jagatAM nAtho hanUmantaM mahAbalam |
rathasthaM rAvaNaM dR^iShTvA abhidudrAva rAghavaH || 19||
jyAshabdamakarottIvraM vajraniShpeShaniShThuram |
rAmo gambhIrayA vAchA rAkShasendramuvAcha ha || 20||
rAkShasAdhama tiShThAdya kva gamiShyasi me puraH |
kR^itvAparAdhamevaM me sarvatra samadarshinaH || 21||
yena bANena nihatA rAkShasAste janAlaye |
tenaiva tvAM haniShyAmi tiShThAdya mama gochare || 22||
shrIrAmasya vachaH shrutvA rAvaNo mArutAtmajam |
vahantaM rAghavaM sa~Nkhye sharaistIkShNairatADayat || 23||
hatasyApi sharaistIkShNairvAyusUnoH svatejasA |
vyavardhata punastejo nanarda cha mahAkapiH || 24||
tato dR^iShTvA hanUmantaM savraNaM raghusattamaH |
krodhamAhArayAmAsa kAlarudra ivAparaH || 25||
sAshvaM rathaM dhvajaM sUtaM shastraughaM dhanura~njasA |
Chatra.m patAkAM tarasA chicCheda shitasAyakaiH || 26||
tato mahAshareNAshu rAvaNaM raghusattamaH |
vivyAdha vajrakalpena pAkAririva parvatam || 27||
rAmabANahato vIrashchachAla cha mumoha cha |
hastAnnipatitashchApastaM samIkShya raghUttamaH || 28||
ardhachandreNa chicCheda tatkirITaM raviprabham |
anujAnAmi gacCha tvamidAnIM bANapIDitaH || 29||
pravishya la~NkAmAshvAsya shvaH pashyasi balaM mama |
rAmabANena saMviddho hatadarpo.atha rAvaNaH || 30||
mahatyA lajjayA yukto la~NkAM prAvishadAturaH |
rAmo.api lakShmaNaM dR^iShTvA mUrcChitaM patitaM bhuvi || 31||
mAnuShatvamupAshritya lIlayAnushushocha ha |
tataH prAha hanUmantaM vatsa jIvaya lakShmaNam || 32||
mahauShadhIH samAnIya pUrvavadvAnarAnapi |
tatheti raghaveNokto jagAmAshu mahAkapiH || 33||
hanUmAn vAyuvegena kShaNAttIrtvA mahodadhim |
etasminnantare chArA rAvaNAya nyavedayan || 34||
rAmeNa preShito deva hanUmAn kShIrasAgaram |
gato netuM lakShmaNasya jIvanArthaM mahauShadhIH || 35||
shrutvA tacchAravachanaM rAjA chintAparo.abhavat |
jagAma rAtrAvekAkI kAlanemigR^ihaM kShaNAt || 36||
gR^ihAgataM samAlokya rAvaNaM vismayAnvitaH |
kAlanemiruvAchedaM prA~njalirbhayavihvalaH |
arghyAdikaM tataH kR^itvA rAvaNasyAgrataH sthitaH || 37||
kiM te karomi rAjendra kimAgamanakAraNam |
kAlanemimuvAchedaM rAvaNo duHkhapIDitaH || 38||
mamApi kAlavashataH kaShTametadupasthitam |
mayA shaktyA hato vIro lakShmaNaH patito bhuvi || 39||
taM jIvayitumAnetumoShadhIrhanumAn gataH |
yathA tasya bhavedvighnastathA kuru mahAmate || 40||
mAyayA muniveSheNa mohayasva mahAkapim |
kAlAtyayo yathA bhUyAttathA kR^itvaihi mandire || 41||
rAvaNasya vachaH shrutvA kAlanemiruvAcha tam |
rAvaNesha vacho me.adya shR^iNu dhAraya tattvataH || 42||
priyaM te karavANyeva na prANAn dhArayAmyaham |
mArIchasya yathAraNye purAbhUnmR^igarUpiNaH || 43||
tathaiva me na sandeho bhaviShyati dashAnana |
hatAH putrAshcha pautrAshcha bAndhavA rAkShasAshcha te || 44||
ghAtayitvA.asurakulaM jIvitenApi kiM tava |
rAjyena vA sItayA vA kiM dehena jaDAtmanA || 45||
sItAM prayacCha rAmAya rAjyaM dehi vibhIShaNe |
vanaM yAhi mahAbAho ramyaM munigaNAshrayam || 46||
snAtvA prAtaH shubhajale kR^itvA sandhyAdikAH kriyAH |
tata ekAntamAshritya sukhAsanaparigrahaH || 47||
visR^ijya sarvataH sa~NgamitarAn viShayAn bahiH |
bahiHpravR^ittAkShagaNaM shanaiH pratyak pravAhaya || 48||
prakR^iterbhinnamAtmAnaM vichAraya sadAnagha |
charAcharaM jagatkR^itsnaM dehabuddhIndriyAdikam || 49||
AbrahmastambaparyantaM dR^ishyate shrUyate cha yat |
saiShA prakR^itirityuktA saiva mAyeti kIrtitA || 50||
sargasthitivinAshAnAM jagadvR^ikShasya kAraNam |
lohitashvetakR^iShNAdi prajAH sR^ijati sarvadA || 51||
kAmakrodhAdiputrAdyAn hiMsAtR^iShNAdikanyakAH |
mohayantyanishaM devamAtmAnaM svairguNairvibhum || 52||
kartR^itvabhoktR^itvamukhAn svaguNAnAtmanIshvare |
Aropya svavashaM kR^itvA tena krIDati sarvadA || 53||
shuddho.apyAtmA yayA yuktaH pashyatIva sadA bahiH |
vismR^itya cha svamAtmAnaM mAyAguNavimohitaH || 54||
yadA sadguruNA yukto bodhyate bodharUpiNA |
nivR^ittadR^iShTirAtmAnaM pashyatyeva sadA sphuTam || 55||
jIvanmuktaH sadA dehI mucyate prAkR^itairguNaiH |
tvamapyevaM sadAtmAnaM vichArya niyatendriyaH || 56||
prakR^iteranyamAtmAnaM dnyAtvA mukto bhaviShyasi |
dhyAtuM yadyasamartho.asi saguNaM devamAshraya || 57||
hR^itpadmakarNike svarNapIThe maNigaNAnvite |
mR^idushlakShNatare tatra jAnakyA saha saMsthitam || 58||
vIrAsanaM vishAlAkShaM vidyutpu~njanibhAmbaram |
kirITahArakeyUrakaustubhAdibhiranvitam || 59||
nUpuraiH kaTakairbhAntaM tathaiva vanamAlayA |
lakShmaNena dhanurdvandvakareNa parisevitam || 60||
evaM dhyAtvA sadAtmAnaM rAmaM sarvahR^idi sthitam |
bhaktyA paramayA yukto mucyate nAtra saMshayaH || 61||
shR^iNu vai charitaM tasya bhaktairnityamananyadhIH |
evaM chetkR^itapUrvANi pApAni cha mahAntyapi |
kShaNAdeva vinashyanti yathAgnestUlarAshayaH || 62||
bhajasva rAmaM paripUrNamekaM
       vihAya vairaM nijabhaktiyuktaH |
hR^idA sadA bhAvitabhAvarUpaM
       anAmarUpaM puruShaM purANam || 63||
iti shrImadadhyAtmarAmAyaNe umAmaheshvarasaMvAde yuddhakANDe ShaShThaH
sargaH || 6||
\iti
\section{||saptamaH sargaH ||}
shrImahAdeva uvAcha
kAlanemivachaH shrutvA rAvaNo.amR^itasannibham |
jajvAla krodhatAmrAkShaH sarpiradbhirivAgnimat || 1||
nihanmi tvAM durAtmAnaM macChAsanaparA~Nmukham |
paraiH ki~nchidgR^ihItvA tvaM bhAShase rAmaki~NkaraH || 2||
kAlanemiruvAchedaM rAvaNaM deva kiM krudhA |
na rochate me vachanaM yadi gatvA karomi tat || 3||
ityuktvA prayayau shIghraM kAlanemirmahAsuraH |
nodito rAvaNenaiva hanUmadvighnakAraNAt || 4||
sa gatvA himavatpArshvaM tapovanamakalpayat |
tatra shiShyaiH parivR^ito muniveShadharaH khalaH || 5||
gacChato mArgamAsAdya vAyusUnormahAtmanaH |
tato gatvA dadarshAtha hanUmAnAshramaM shubham || 6||
chintayAmAsa manasA shrImAn pavananandanaH |
purA na dR^iShTametanme munimaNDalamuttamam || 7||
mArgo vibhraMshito vA me bhramo vA chittasambhavaH |
yadvA.a.avishyAshramapadaM dR^iShTvA munimasheShataH || 8||
pItvA jalaM tato yAmi droNAchalamanuttamam |
ityuktvA praviveshAtha sarvato yojanAyatam || 9||
AshramaM kadalIshAlakharjUrapanasAdibhiH |
samAvR^itaM pakvaphalairnamrashAkhaishcha pAdapaiH || 10||
vairabhAvavinirmuktaM shuddhaM nirmalalakShaNam |
tasminmahAshrame ramye kAlanemiH sa rAkShasaH || 11||
indrayogaM samAsthAya chakAra shivapUjanam |
hanUmAnabhivAdyAha gauraveNa mahAsuram || 12||
bhagavan rAmadUto.ahaM hanUmAnnAma nAmataH |
rAmakAryeNa mahatA kShIrAbdhiM gantumudyataH || 13||
tR^iShA mAM bAdhate brahmannudakaM kutra vidyate |
yathecChaM pAtumicChAmi kathyatAM me munIshvara || 14||
tacChrutvA mArutervAkyaM kAlanemistamabravIt |
kamaNDalugataM toyaM mama tvaM pAtumarhasi || 15||
bhu~NkShva chemAni pakvAni phalAni tadanantaram |
nivasasva sukhenAtra nidrAmehi tvarAstu mA || 16||
bhUtaM bhavyaM bhaviShyaM cha jAnAmi tapasA svayam |
utthito lakShmaNaH sarve vAnarA rAmavIkShitAH || 17||
tacChrutvA hanumAnAha kamaNDalujalena me |
na shAmyatyadhikA tR^iShNA tato darshaya me jalam || 18||
tathetyAdnyApayAmAsa vaTuM mAyAvikalpitam |
vaTo darshaya vistIrNaM vAyusUnorjalAshayam || 19||
nimIlya chAkShiNI toyaM pItvAgacCha mamAntikam |
upadekShyAmi te mantraM yena drakShyasi chauShadhIH || 20||
tatheti darshitaM shIghraM vaTunA salilAshayam |
pravishya hanumAMstoyamapibanmIlitekShaNaH || 21||
tatashchAgatya makarI mahAmAyA mahAkapim |
agrasattaM mahAvegAnmArutiM ghorarUpiNI || 22||
tato dadarsha hanumAn grasantIM makarIM ruShA |
dArayAmAsa hastAbhyAM vadanaM sA mamAra ha || 23||
tato.antarikShe dadR^ishe divyarUpadharA~NganA |
dhAnyamAlIti vikhyAtA hanUmantamathAbravIt || 24||
tvatprasAdAdahaM shApAdvimuktAsmi kapIshvara |
shaptAhaM muninA pUrvamapsarA kAraNAntare || 25||
Ashrame yastu te dR^iShTaH kAlanemirmahAsuraH |
rAvaNaprahito mArge vighnaM kartuM tavAnagha || 26||
muniveShadharo nAsau  munirvipravihiMsakaH |
jahi duShTaM gacCha shIghraM droNAchalamanuttamam || 27||
gacChAmyahaM brahmalokaM tvatsparshAddhatakalmaShA |
ityuktvA sA yayau svargaM hanUmAnapyathAshramam || 28||
AgataM taM samAlokya kAlanemirabhAShata |
kiM vilambena mahatA tava vAnarasattama || 29||
gR^ihANa matto mantrAMstvaM dehi me gurudakShiNAm |
ityukto hanumAnmuShTiM dR^iDhaM baddhvAha rAkShasam || 30||
gR^ihANa dakShiNAmetAmityuktvA nijaghAna tam |
visR^ijya muniveShaM sa kAlanemirmahAsuraH || 31||
yuyudhe vAyuputreNa nAnAmAyAvidhAnataH |
mahAmAyikadUto.asau hanUmAnmAyinAM ripuH || 32||
jaghAna muShTinA shIrShNi bhagnamUrdhA mamAra saH |
tataH kShIranidhiM gatvA dR^iShTvA droNaM mahAgirim || 33||
adR^iShTvA chauShadhIstatra girimutpATya satvaraH |
gR^ihItvA vAyuvegena gatvA rAmasya sannidhim || 34||
uvAcha hanumAn rAmamAnIto.ayaM mahAgiriH |
yadyuktaM kuru devesha vilambo nAtra yujyate || 35||
shrutvA hanUmato vAkyaM rAmaH santuShTamAnasaH |
gR^ihItvA chauShadhIH shIghraM suSheNena mahAmatiH || 36||
chikitsAM kArayAmAsa lakShmaNAya mahAtmane |
tataH suptotthita iva buddhvA provAcha lakShmaNaH || 37||
tiShTha tiShTha kva gantAsi hanmIdAnIM dashAnana |
iti bruvantamAlokya mUrdhnyavaghrAya rAghavaH || 38||
mArutiM prAha vatsAdya tvatprasAdAnmahAkape |
nirAmayaM prapashyAmi lakShmaNaM bhrAtaraM mama || 39||
ityuktvA vAnaraiH sArdhaM sugrIveNa samanvitaH |
vibhIShaNamatenaiva yuddhAya samavasthitaH || 40||
pAShANaiH pAdapaishchaiva parvatAgraishcha vAnarAH |
yuddhAyAbhimukhA bhUtvA yayuH sarve yuyutsavaH || 41||
rAvaNo vivyathe rAmabANairviddho mahAsuraH |
mAta~Nga iva siMhena garuDeneva pannagaH || 42||
abhibhUto.agamadrAjA rAghaveNa mahAtmanA |
siMhAsane samAvishya rAkShasAnidamabravIt || 43||
mAnuSheNaiva me mR^ityumAha pUrvaM pitAmahaH |
mAnuSho hi na mAM hantuM shakto.asti bhuvi kashchana || 44||
tato nArAyaNaH sAkShAnmAnuSho.abhUnna saMshayaH |
rAmo dAsharathirbhUtvA mAM hantuM samupasthitaH || 45||
anaraNyena yatpUrvaM shapto.ahaM rAkShaseshvara |
utpatsyate cha madvaMshe paramAtmA sanAtanaH || 46||
tena tvaM putrapautraishcha  bAndhavaishcha samanvitaH |
haniShyase na sandeha ityuktvA mAM divaM gataH || 47||
sa eva rAmaH sa~njAto madarthe mAM haniShyati |
kumbhakarNastu mUDhAtmA sadA nidrAvashaM gataH || 48||
taM vibodhya mahAsattvamAnayantu mamAntikam |
ityuktAste mahAkAyAstUrNaM gatvA tu yatnataH || 49||
vibodhya kumbhashravaNaM ninyU rAvaNasannidhim |
namaskR^itya sa rAjAnamAsanopari saMsthitaH || 50||
tamAha rAvaNo rAjA bhrAtaraM dInayA girA |
kumbhakarNa nibodha tvaM mahatkaShTamupasthitam || 51||
rAmeNa nihatAH shUrAH putrAH prautrAshcha bAndhavAH |
kiM kartavyamidAnIM me mR^ityukAla upasthite || 52||
eSha dAsharathI rAmaH sugrIvasahito balI |
samudraM sabalastIrtvA mUlaM naH parikR^intati || 53||
ye rAkShasA mukhyatamAste hatA vAnarairyudhi |
vAnarANAM kShayaM yuddhe na pashyAmi kadAchana || 54||
nAshayasva mahAbAho yadarthaM paribodhitaH |
bhrAturarthe mahAsattva kuru karma suduShkaram || 55||
shrutvA tadrAvaNendrasya vachanaM paridevitam |
kumbhakarNo jahAsocchairvachanaM chedamabravIt || 56||
purA mantravichAre te gaditaM yanmayA nR^ipa |
tadadya tvAmupagataM phalaM pApasya karmaNaH || 57||
pUrvameva mayA prokto rAmo nArAyaNaH paraH |
sItA cha yogamAyeti bodhito.api na budhyase || 58||
ekadAhaM vane sAnau vishAlAyAM sthito nishi |
dR^iShTo mayA muniH sAkShAnnArado divyadarshanaH || 59||
tamabravaM mahAbhAga kuto gantAsi me vada |
ityukto nAradaH prAha devAnAM mantraNe sthitaH || 60||
tatrotpannamudantaM te vakShyAmi shR^iNu tattvataH |
yuvAbhyAM pIDitA devAH sarve viShNumupAgatAH || 61||
Uchuste devadeveshaM stutvA bhaktyA samAhitAH |
jahi rAvaNamakShobhyaM deva trailokyakaNTakam || 62||
mAnuSheNa mR^itistasya kalpitA brahmaNA purA |
atastvaM mAnuSho bhUtvA jahi rAvaNakaNTakam || 63||
tathetyAha mahAviShNuH satyasa~Nkalpa IshvaraH |
jAto raghukule devo rAma ityabhivishrutaH || 64||
sa haniShyati vaH sarvAnityuktvA prayayau muniH |
ato jAnIhi rAmaM tvaM paraM brahma sanAtanam || 65||
tyaja vairaM bhajasvAdya mAyAmAnuShavigraham |
bhajato bhaktibhAvena prasIdati raghUttamaH || 66||
bhaktirjanitrI dnyAnasya bhaktirmokShapradAyinI |
bhaktihInena yatki~nchitkR^itaM sarvamasatsamam || 67||
avatArAH subahavo viShNorlIlAnukAriNaH |
teShAM sahasrasadR^isho rAmo dnyAnamayaH shivaH || 68||
rAmaM bhajanti nipuNA manasA vachasA.anisham |
anAyAsena saMsAraM tIrtvA yAnti hareH padam || 69||
ye rAmameva satataM bhuvi shuddhasattvA
         dhyAyanti tasya charitAni paThanti santaH |
muktAsta eva bhavabhogamahAhipAshaiH
         sItApateH padamanantasukhaM prayAnti || 70||
iti shrImadadhyAtmarAmAyaNe umAmaheshvarasaMvAde yuddhakANDe saptamaH
sargaH || 7||
\iti
\section{||aShTamaH sargaH ||}
shrImahAdeva uvAcha
kumbhakarNavachaH shrutvA bhrukuTIvikaTAnanaH |
dashagrIvo jagAdedamAsanAdutpatanniva || 1||
tvamAnIto na me dnyAnabodhanAya subuddhimAn |
mayA kR^itaM samIkR^itya yudhyasva yadi rochate || 2||
no chedgacCha suShuptyarthaM nidrA tvAM bAdhate.adhunA |
rAvaNasya vachaH shrutvA kumbhakarNo mahAbalaH || 3||
ruShTo.ayamiti vidnyAya tUrNaM yuddhAya niryayau |
sa la~NghayitvA prAkAraM mahAparvatasannibhaH || 4||
niryayau nagarAttUrNaM bhIShayan harisainikAn |
sa nanAda mahAnAdaM samudramabhinAdayan || 5||
vAnarAn kAlayAmAsa bAhubhyAM bhakShayan ruShA |
kumbhakarNaM tadA dR^iShTvA sapakShamiva parvatam || 6||
dudruvurvAnarAH sarve kAlAntakamivAkhilAH |
bhramantaM harivAhinyAM mudgareNa mahAbalam || 7||
kAlayantaM harIn vegAdbhakShayantaM samantataH |
chUrNayantaM mudgareNa pANipAdairanekadhA || 8||
kumbhakarNaM tadA dR^iShTvA gadApANirvibhIShaNaH |
nanAma charaNaM tasya bhrAturjyeShThasya buddhimAn || 9||
vibhIShaNo.ahaM bhrAturme dayAM kuru mahAmate |
rAvaNastu mayA bhrAtarbahudhA paribodhitaH || 10||
sItAM dehIti rAmAya rAmaH sAkShAjjanArdanaH |
na shR^iNoti cha mAM hantuM khaDgamudyamya choktavAn || 11||
dhik tvAM gacCheti mAM hatvA padA pApibhirAvR^itaH |
chaturbhirmantribhiH sArdhaM rAmaM sharaNamAgataH || 12||
tacChrutvA kumbhakarNo.api dnyAtvA bhrAtaramAgatam |
samAli~Ngya cha vatsa tvaM jIva rAmapadAshrayAt || 13||
kulasaMrakShaNArthAya rAkShasAnAM hitAya cha |
mahAbhAgavato.asi tvaM purA me nAradAcChrutam || 14||
gacCha tAta mamedAnIM dR^ishyate na cha ki~nchana |
madIyo vA paro vApi madamattavilochanaH || 15||
ityukto.ashrumukho bhrAtushcharaNAvabhivandya saH |
rAmapArshvamupAgatya chintApara upasthitaH || 16||
kumbhakarNo.api hastAbhyAM pAdAbhyAM peShayan harIn |
chachAra vAnarIM senAM kAlayan gandhahastivat || 17||
dR^iShTvA taM rAghavaH kruddho vAyavyaM shastramAdarAt |
chikShepa kumbhakarNAya tena chicCheda rakShasaH || 18||
samudgaraM dakShahastaM tena ghoraM nanAda saH |
sa hastaH patito bhUmAvanekAnardayan kapIn || 19||
paryantamAshritAH sarve vAnarA bhayavepitAH |
rAmarAkShasayoryuddhaM pashyantaH paryavasthitAH || 20||
kumbhakarNashChinnahastaH shAlamudyamya vegataH |
samare rAghavaM hantuM dudrAva tamatho.acChinat || 21||
shAlena sahitaM vAmahastamaindreNa rAghavaH |
ChinnabAhumathAyAntaM nardantaM vIkShya rAghavaH || 22||
dvAvardhachandrau nishitAvAdAyAsya padadvayam |
chicCheda patitau pAdau la~NkAdvAri mahAsvanau || 23||
nikR^ittapANipAdo.api kumbhakarNo.atibhIShaNaH |
vaDavAmukhavadvaktraM vyAdAya raghunandanam || 24||
abhidudrAva ninadan rAhushchandramasaM yathA |
apUrayacChitAgraishcha sAyakaistadraghUttamaH || 25||
sharapUritavaktro.asau chukroshAtibhaya~NkaraH |
atha sUryapratIkAshamaindraM sharamanuttamam || 26||
vajrAshanisamaM rAmashchikShepAsuramR^ityave |
sa tatparvatasa~NkAshaM sphuratkuNDaladaMShTrakam || 27||
chakarta rakSho.adhipateH shiro vR^itramivAshaniH |
tacChiraH patitaM la~NkAdvAri kAyo mahodadhau || 28||
shiro.asya rodhayaddvAraM kAyo nakrAdyachUrNayat |
tato devAH saR^iShayo gandharvAH pannagAH khagAH || 29||
siddhA yakShA guhyakAshcha apsarobhishcha rAghavam |
IDire kusumAsArairvarShantashchAbhinanditAH || 30||
AjagAma tadA rAmaM draShTuM devamunIshvaraH |
nArado gaganAtturNaM svabhAsA bhAsayan dishaH || 31||
rAmamindIvarashyAmamudArA~NgaM dhanurdharam |
IShattAmravishAlAkShamaindrAstrA~nchitabAhukam || 32||
dayArdradR^iShTyA pashyantaM vAnarA~nCharapIDitAn |
dR^iShTvA gadgadayA vAchA bhaktyA stotuM prachakrame || 33||
nArada uvAcha
devadeva jagannAtha paramAtman sanAtana |
nArAyaNAkhilAdhAra vishvasAkShinnamo.astu te || 34||
vishuddhadnyAnarUpo.api tvaM lokAnativa~nchayan |
mAyayA manujAkAraH sukhaduHkhAdimAniva || 35||
tvaM mAyayA guhyamAnaH sarveShAM hR^idi saMsthitaH |
svaya~njyotiH svabhAvastvaM vyakta evAmalAtmanAm || 36||
unmIlayan sR^ijasyetannetre rAma jagattrayam |
upasaMhriyate sarvaM tvayA chakShurnimIlanAt || 37||
yasmin sarvamidaM bhAti yatashchaitaccharAcharam |
yasmAnna ki~nchilloke.asmiMstasmai te brahmaNe namaH || 38||
prakR^itiM puruShaM kAlaM vyaktAvyaktasvarUpiNam |
yaM jAnanti munishreShThAstasmai rAmAya te namaH || 39||
vikArarahitaM shuddhaM dnyAnarUpaM shrutirjagau |
tvAM sarvajagadAkAramUrtiM chApyAha sA shrutiH || 40||
virodho dR^ishyate deva vaidiko vedavAdinAm |
nishchayaM nAdhigacChanti tvatprasAdaM vinA budhAH || 41||
mAyayA krIDato deva na virodho manAgapi |
rashmijAlaM raveryadvaddR^ishyate jalavad bhramAt || 42||
bhrAntidnyAnAttathA rAma tvayi sarvaM prakalpyate |
manaso.aviShayo deva rUpaM te nirguNaM param || 43||
kathaM dR^ishyaM bhaveddeva dR^ishyAbhAve bhajetkatham |
atastavAvatAreShu rUpANi nipuNA bhuvi || 44||
bhajanti buddhisampannAstarantyeva bhavArNavam |
kAmakrodhAdayastatra bahavaH paripanthinaH || 45||
bhIShayanti sadA cheto mArjArA mUShakaM yathA |
tvannAma smaratAM nityaM tvadrUpamapi mAnase || 46||
tvatpUjAniratAnAM te kathAmR^itaparAtmanAm |
tvadbhaktasa~NginAM rAma saMsAro goShpadAyate || 47||
ataste saguNaM rUpaM dhyAtvAhaM sarvadA hR^idi |
muktashcharAmi lokeShu pUjyo.ahaM sarvadaivataiH || 48||
rAma tvayA mahatkAryaM kR^itaM devahitecChayA |
kumbhakarNavadhenAdya bhUbhAro.ayaM gataH prabho || 49||
shvo haniShyati saumitririndrajetAramAhave |
haniShyase.atha rAma tvaM parashvo dashakandharam || 50||
pashyAmi sarvaM devesha siddhaiH saha nabhogataH |
anugR^ihNIShva mAM deva gamiShyAmi surAlayam || 51||
ityuktvA rAmamAmantrya nArado bhagavAnR^iShiH |
yayau devaiH pUjyamAno brahmalokamakalmaSham || 52||
bhrAtaraM nihataM shrutvA kumbhakarNaM mahAbalam |
rAvaNaH shokasantapto rAmeNAkliShTakarmaNA || 53||
mUrchChitaH patito bhUmAvutthAya vilalApa ha |
pitR^ivyaM nihataM shrutvA pitaraM chAtivihvalam || 54||
indrajitprAha shokArtaM tyaja shokaM mahAmate |
vyetu te duHkhamakhilaM svastho bhava mahIpate || 56||
sarvaM samIkariShyAmi haniShyAmi cha vai ripUn |
gatvA nikumbhilAM sadyastarpayitvA hutAshanam || 57||
labdhvA rathAdikaM tasmAdajeyo.ahaM bhavAmyareH |
ityuktvA tvaritaM gatvA nirdiShTaM havanasthalam || 58||
raktamAlyAmbaradharo raktagandhAnulepanaH |
nikumbhilAsthale maunI havanAyopachakrame || 59||
vibhIShaNo.atha tacChrutvA meghanAdasya cheShTitam |
prAha rAmAya sakalaM homArambhaM durAtmanaH || 60||
samApyate cheddhomo.ayaM meghanAdasya durmateH |
tadAjeyo bhavedrAma meghanAdaH surAsuraiH || 61||
ataH shIghraM lakShmaNena ghAtayiShyAmi rAvaNim |
AdnyApaya mayA sArdhaM lakShmaNaM balinAM varam |
haniShyati na sandeho meghanAdaM tavAnujaH || 62||
shrIrAmachandra uvAcha
ahamevAgamiShyAmi hantumindrajitaM ripum |
Agneyena mahAstreNa sarvarAkShasaghAtinA || 63||
vibhIShaNo.api taM prAha nAsAvanyairnihanyate |
yastu dvAdasha varShANi nidrAhAravivarjitaH || 64||
tenaiva mR^ityurnirdiShTo brahmaNAsya durAtmanaH |
lakShmaNastu ayodhyAyA nirgamyAyAttvayA saha || 65||
tadAdi nidrAhArAdInna jAnAti raghUttama |
sevArthaM tava rAjendra dnyAtaM sarvamidaM mayA || 66||
tadAdnyApaya devesha lakShmaNaM tvarayA mayA |
haniShyati na sandehaH sheShaH sAkShAddharAdharaH || 67||
tvameva sAkShAjjagatAmadhIsho
       nArAyaNo lakShmaNa eva sheShaH |
yuvAM dharAbhAranivAraNArthaM
       jAtau jagannATakasUtradhArau || 68||
iti shrImadadhyAtmarAmAyaNe umAmaheshvarasaMvAde yuddhakANDe aShTamaH
sargaH || 8||
\iti
\section{||navamaH sargaH ||}
shrImahAdeva uvAcha
vibhIShaNavachaH shrutvA rAmo vAkyamathAbravIt |
jAnAmi tasya raudrasya mAyAM kR^itsnAM vibhIShaNa || 1||
sa hi brahmAstravicChUro mAyAvI cha mahAbalaH |
jAnAmi lakShmaNasyApi svarUpaM mama sevanam || 2||
dnyAtvaivAsamahaM tUShNIM bhaviShyatkAryagauravAt |
ityuktvA lakShmaNaM prAha rAmo dnyAnavatAM varaH || 3||
gacCha lakShmaNa sainyena mahatA jahi rAvaNim |
hanUmatpramukhaiH sarvairyUthapaiH saha lakShmaNa || 4||
jAmbavAnR^ikSharAjo.ayaM saha sainyena saMvR^itaH |
vibhIShaNashcha sachivaiH saha tvAmabhiyAsyati || 5||
abhidnyastasya deshasya jAnAti vivarANi saH |
rAmasya vachanaM shrutvA lakShmaNaH savibhIShaNaH || 6||
jagrAha kArmukaM shreShThamanyadbhImaparAkramaH |
rAmapAdAmbujaM spR^iShTvA hR^iShTaH saumitrirabravIt || 7||
adya matkArmukAnmuktAH  sharA nirbhidya rAvaNim |
gamiShyanti hi pAtAlaM snAtuM bhogavatIjale || 8||
evamuktvA sa saumitriH parikramya praNamya tam |
indrajinnidhanAkA~NkShI yayau tvaritavikramaH || 9||
vAnarairbahusAhasrairhanUmAn pR^iShThato.anvagAt |
vibhIShaNashcha sahito mantribhistvaritaM yayau || 10||
jAmbavatpramukhA R^ikShAH saumitriM tvarayAnvayuH |
gatvA nikumbhilAdeshaM lakShmaNo vAnaraiH saha || 11||
apashyadbalasa~NghAtaM dUrAdrAkShasasa~Nkulam |
dhanurAyamya saumitriryatto.abhUdbhUrivikramaH || 12||
a~Ngadena cha vIreNa jAmbavAn rAkShasAdhipaH |
tadA vibhIShaNaH prAha saumitriM pashya rAkShasAn || 13||
yadetadrAkShasAnIkaM meghashyAmaM vilokyate |
asyAnIkasya mahato bhedane yatnavAn bhava || 14||
rAkShasendrasuto.apyasmin bhinne dR^ishyo bhaviShyati |
abhidravAshu yAvadvai naitatkarma samApyate || 15||
jahI vIra durAtmAnaM hiMsAparamadhArmikam |
vibhIShaNavachaH shrutvA lakShmaNaH shubhalakShmaNaH || 16||
vavarSha sharavarShANi rAkShasendrasutaM prati |
pAShANaiH parvatAgraishcha vR^ikShaishcha hariyUthapAH || 17||
nirjaghnuH sarvato daityAMste.api vAnarayUthapAn |
parashvadhaiH shitairbANairasibhiryaShTitomaraiH || 18||
nirjaghnurvAnarAnIkaM tadA shabdo mahAnabhUt |
sa samprahArastumulaH sa~njadnye harirakShasAm || 19||
indrajitsvabalaM sarvamardyamAnaM vilokya saH |
nikumbhilAM cha homaM cha tyaktvA shIghraM vinirgataH || 20||
rathamAruhya sadhanuH krodhena mahatAgamat |
samAhvayan sa saumitriM yuddhAya raNamUrdhani || 21||
saumitre meghanAdo.ahaM mayA jIvanna mokShyase |
tatra dR^iShTvA pitR^ivyaM sa prAha niShThurabhAShaNam || 22||
ihaiva jAtaH saMvR^iddhaH sAkShAd bhrAtA piturmama |
yastvaM svajanamutsR^ijya parabhR^ityatvamAgataH || 23||
kathaM druhyasi putrAya pApIyAnasi durmatiH |
ityuktvA lakShmaNaM dR^iShTvA hanUmatpR^iShThataH sthitam || 24||
udyadAyudhanistriMshe rathe mahati saMsthitaH |
mahApramANamudyamya ghoraM visphArayan dhanuH || 25||
adya vo mAmakA bANAH prANAn pAsyanti vAnarAH |
tataH sharaM dAsharathiH sandhAyAmitrakarShaNaH || 26||
sasarja rAkShasendrAya kruddhaH sarpa iva shvasan |
indrajidraktanayano lakShmaNaM samudaikShata || 27||
shakrAshanisamasparshairlakShmaNenAhataH sharaiH |
muhUrtamabhavanmUDhaH punaH pratyAhR^itendriyaH || 28||
dadarshAvasthitaM vIraM vIro dasharathAtmajam |
so.abhichakrAma saumitriM krodhasaMraktalochanaH || 29||
sharAn dhanuShi sandhAya lakShmaNaM chedamabravIt |
yadi te prathame yuddhe na dR^iShTo me parAkramaH || 30||
adya tvAM darshayiShyAmi tiShThedAnIM vyavasthitaH |
ityuktvA saptabhirbANairabhivivyAdha lakShmaNam || 31||
dashabhishcha hanUmantaM tIkShNadhAraiH sharottamaiH |
tataH sharashatenaiva samprayuktena vIryavAn || 32||
krodhadviguNasaMrabdho nirbibheda vibhIShaNam |
lakShmaNo.api tathA shatruM sharavarShairavAkirat || 33||
tasya bANaiH susaMviddhaM kavachaM kA~nchanaprabham |
vyashIryata rathopasthe tilashaH patitaM bhuvi || 34||
tataH sharasahasreNa sa~Nkruddho rAvaNAtmajaH |
bibheda samare vIraM lakShmaNaM bhImavikramam || 35||
vyashIryatApataddivyaM kavachaM lakShmaNasya cha |
kR^itapratikR^itAnyonyaM babhUvaturabhidrutau || 36||
abhIkShNaM niHshvasantau tau yudhyetAM tumulaM punaH |
sharasaMvR^itasarvA~Ngau sarvato rudhirokShitau || 37||
sudIrghakAlaM tau vIrAvanyonyaM nishitaiH sharaiH |
ayudhyetAM mahAsattvau jayAjayavivarjitau || 38||
etasminnantare vIro lakShmaNaH pa~nchabhiH sharaiH |
rAvaNeH sArathiM sAshvaM rathaM cha samachUrNayat || 39||
chicCheda kArmukaM tasya darshayan hastalAghavam |
so.anyattu kArmukaM bhadraM sajyaM chakre tvarAnvitaH || 40||
tacchApamapi chicCheda lakShmaNastribhirAshugaiH |
tameva ChinnadhanvAnaM vivyAdhAnekasAyakaiH || 41||
punaranyatsamAdAya kArmukaM bhImavikramaH |
indrajillakShmaNaM bANaiH shitairAdityasannibhaiH || 42||
bibheda vAnarAn sarvAn bANairApUrayan dishaH |
tata aindraM samAdAya lakShmaNo rAvaNiM prati || 43||
sandhAyAkR^iShya karNAntaM kArmukaM dR^iDhaniShThuram |
uvAcha lakShmaNo vIraH smaran rAmapadAmbujam || 44||
dharmAtmA satyasandhashcha rAmo dAsharathiryadi |
trilokyAmapratidvandvastadenaM jahi rAvaNim || 45||
ityuktvA bANamAkarNAdvikR^iShya tamajimhagam |
lakShmaNaH samare vIraH sasarjendrajitaM prati || 46||
sa sharaH sashirastrANaM shrImajjvalitakuNDalam |
pramathyendrajitaH kAyAtpAtayAmAsa bhUtale || 47||
tataH pramuditA devAH kIrtayanto raghUttamam |
vavarShuH puShpavarShANi stuvantashcha muhurmuhuH || 48||
jaharSha shakro bhagavAn saha devairmaharShibhiH |
AkAshe.api cha devAnAM shushruve dundubhisvanaH || 49||
vimalaM gaganaM chAsItsthirAbhUdvishvadhAriNI |
nihataM rAvaNiM dR^iShTvA jayajalpasamanvitaH || 50||
gatashramaH sa saumitriH sha~NkhamApUrayadraNe |
siMhanAdaM tataH kR^itvA jyAshabdamakarodvibhuH || 51||
tena nAdena saMhR^iShTA vAnarAshcha gatashramAH |
vAnarendraishcha sahitaH stuvadbhirhR^iShTamAnasaiH || 52||
lakShmaNaH parituShTAtmA dadarshAbhyetya rAghavam |
hanUmadrAkShasAbhyAM cha sahito vinayAnvitaH || 53||
vavande bhrAtaraM rAmaM jyeShThaM nArAyaNaM vibhum |
tvatprasAdAdraghushreShTha hato rAvaNirAhave || 54||
shrutvA tallakShmaNAdbhaktyA tamAli~Ngya raghUttamaH |
mUrdhnyavaghrAya muditaH sasnehamidamabravIt || 55||
sAdhu lakShmaNa tuShTo.asmi karma te duShkaraM kR^itam |
meghanAdasya nidhane jitaM sarvamarindama || 56||
ahorAtraistribhirvIraH katha~nchidvinipAtitaH |
niHsapatnaH kR^ito.asmyadya niryAsyati hi rAvaNaH || 57||
putrashokAnmayA yoddhuM taM haniShyAmi rAvaNam || 58||
meghanAdaM hataM shrutvA lakShmaNena mahAbalam |
rAvaNaH patito bhumau mUrcChitaH punarutthitaH |
vilalApAtidInAtmA putrashokena rAvaNaH || 59||
putrasya guNakarmANi saMsmaran paryadevayat |
adya devagaNAH sarve lokapAlA maharShayaH || 60||
hatamindrajitaM dnyAtvA sukhaM svapsyanti nirbhayAH |
ityAdi bahushaH putralAlaso vilalApa ha || 61||
tataH paramasa~Nkruddho rAvaNo rAkShasAdhipaH |
uvAcha rAkShasAn sarvAnninAshayiShurAhave || 62||
sa putravadhasantaptaH shUraH krodhavashaM gataH |
saMvIkShya rAvaNo buddhyA hantuM sItAM pradudruve || 63||
khaDgapANimathAyAntaM kruddhaM dR^iShTvA dashAnanam |
rAkShasImadhyagA sItA bhayashokAkulAbhavat || 64||
etasminnantare tasya sachivo buddhimAn shuchiH |
supArshvo nAma medhAvI rAvaNaM vAkyamabravIt || 65||
nanu nAma dashagrIva sAkShAdvaishravaNAnujaH |
vedavidyAvratasnAtaH svakarmapariniShThitaH || 66||
anekaguNasampannaH kathaM strIvadhamicChasi |
asmAbhiH sahito yuddhe hatvA rAmaM cha lakShmaNam |
prApsyase jAnakIM shIghramityuktaH sa nyavartata || 67||
tato durAtmA suhR^idA niveditaM
         vachaH sudharmyaM pratigR^ihya rAvaNaH |
gR^ihaM jagAmAshu shuchA vimUDhadhIH
         punaH sabhAM cha prayayau suhR^idvR^itaH || 68||
iti shrImadadhyAtmarAmAyaNe umAmaheshvarasaMvAde yuddhakANDe navamaH
sargaH || 9||
\iti
\section{||dashamaH sargaH ||}
shrImahAdeva uvAcha
sa vichArya sabhAmadhye rAkShasaiH saha mantribhiH |
niryayau ye.avashiShTAstai rAkShasaiH saha rAghavam || 1||
shalabhaH shalabhairyuktaH prajvalantamivAnalam |
tato rAmeNa nihatAH sarve te rAkShasA yudhi || 2||
svayaM rAmeNa nihatastIkShNabANena vakShasi |
vyathitastvaritaM la~NkAM pravivesha dashAnanaH || 3||
dR^iShTvA rAmasya bahushaH pauruShaM chApyamAnuSham |
rAvaNo mAruteshchaiva shIghraM shukrAntikaM yayau || 4||
namaskR^itya dashagrIvaH shukraM prA~njalirabravIt |
bhagavan rAghaveNaivaM la~NkA rAkShasayuthapaiH || 5||
vinAshitA mahAdaityA nihatAH putrabAndhavAH |
kathaM me duHkhasandohastvayi tiShThati sadgurau || 6||
iti vidnyApito daityaguruH prAha dashAnanam |
homaM kuru prayatnena rahasi tvaM dashAnana || 7||
yadi vighno na cheddhome tarhi homAnalotthitaH || 8||
mahAn rathashcha vAhAshcha chApatUNIrasAyakAH |
sambhaviShyanti tairyuktastvamajeyo bhaviShyasi || 9||
gR^ihANa mantrAn maddattAn gacCha homaM kuru drutam |
ityuktastvaritaM gatvA rAvaNo rAkShasAdhipaH || 10||
guhAM pAtAlasadR^ishIM mandire sve chakAra ha |
la~NkAdvArakapATAdi baddhvA sarvatra yatnataH || 11||
homadravyANi sampAdya yAnyuktAnyAbhichArike |
guhAM pravishya chaikAnte maunI homaM prachakrame || 12||
utthitaM dhUmamAlokya mahAntaM rAvaNAnujaH |
rAmAya darshayAmAsa homadhUmaM bhayAkulaH || 13||
pashya rAma dashagrIvo homaM kartuM samArabhat |
yadi homaH samAptaH syAttadA.ajeyo bhaviShyati || 14||
ato vighnAya homasya preShayAshu harIshvarAn |
tatheti rAmaH sugrIvasammatenA~NgadaM kapim || 15||
hanUmatpramukhAn vIrAnAdidesha mahAbalAn |
prAkAraM la~NghayitvA te gatvA rAvaNamandiram || 16||
dashakoTyaH plava~NgAnAM gatvA mandirarakShakAn |
chUrNayAmAsurashvAMshcha gajAMshcha nyahanan kShaNAt || 17||
tatashcha saramA nAma prabhAte hastasandnyayA |
vibhIShaNasya bhAryA sA homasthAnamasUchayat || 18||
guhApidhAnapAShANama~NgadaH pAdaghaTTanaiH |
chUrNayitvA mahAsattvaH pravivesha mahAguhAm || 19||
dR^iShTvA dashAnanaM tatra mIlitAkShaM dR^iDhAsanam |
tato.a~NgadAdnyayA sarve vAnarA vivishurdrutam || 20||
tatra kolAhalaM chakrustADayantashcha sevakAn |
sambhArAMshchikShipustasya homakuNDe samantataH || 21||
sruvamAcChidya hastAccha rAvaNasya balAdruShA |
tenaiva sa~njaghAnAshu hanUmAn plavagAgraNIH || 22||
ghnanti dantaishcha kAShThaishcha vAnarAstamitastataH |
na jahau rAvaNo dhyAnaM hato.api vijigIShayA || 23||
pravishyAntaHpure veshmanya~Ngado vegavattaraH |
samAnayatkeshabandhe dhR^itvA mandodarIM shubhAm ||. 24||
rAvaNasyaiva purato vilapantImanAthavat |
vidadArA~NgadastasyAH ka~njukaM ratnabhUShitam || 25||
muktA vimuktAH patitAH samantAdratnasa~nchayaiH |
shroNisUtraM nipatitaM truTitaM ratnachitritam || 26||
kaTipradeshAdvisrastA nIvI tasyaiva pashyataH |
bhUShaNAni cha sarvANi patitAni samantataH || 27||
devagandharvakanyAshcha nItA hR^iShTaiH plava~NgamaiH |
mandodarI rurodAtha rAvaNasyAgrato bhR^isham || 28||
kroshantI karuNaM dInA jagAda dashakandharam |
nirlajjo.asi parairevaM keshapAshe vikR^iShyate || 29||
bhAryA tavaiva purataH kiM juhoShi na lajjase |
hanyate pashyato yasya bhAryA pApaishcha shatrubhiH || 30||
martavyaM tena tatraiva jIvitAnmaraNaM varam |
hA meghanAda te mAtA klishyate bata vAnaraiH || 31||
tvayi jIvati me duHkhamIdR^ishaM cha kathaM bhavet |
bhAryA lajjA cha santyaktA bhartrA me jIvitAshayA || 32||
shrutvA taddevitaM rAjA mandodaryA dashAnanaH |
uttasthau khaDgamAdAya tyaja devImiti bruvan || 33||
jaghAnA~NgadamavyagraH kaTideshe dashAnanaH |
tadotsR^ijya yayuH sarve vidhvaMsya havanaM mahat || 34||
rAmapArshvamupAgamya tasthuH sarve praharShitAH || 35||
rAvaNastu tato bhAryAmuvAcha parisAntvayan |
daivAdhInamidaM bhadre jIvatA kiM na dR^ishyate |
tyaja shokaM vishAlAkShi dnyAnamAlambya nishchitam || 36||
adnyAnaprabhavaH shokaH shoko dnyAnavinAshakR^it |
adnyAnaprabhavAhandhIH sharIrAdiShvanAtmasu || 37||
tanmUlaH putradArAdisambandhaH saMsR^itistataH |
harShashokabhayakrodhalobhamohaspR^ihAdayaH || 38||
adnyAnaprabhavA hyete janmamR^ityujarAdayaH |
AtmA tu kevalaM shuddho vyatirikto hyalepakaH || 39||
AnandarUpo dnyAnAtmA sarvabhAvavivarjitaH |
na saMyogo viyogo vA vidyate kenachitsataH || 40||
evaM dnyAtvA svamAtmAnaM tyaja shokamanindite |
idAnImeva gacChAmi hatvA rAmaM salakShmaNam || 41||
AgamiShyAmi no chenmAM dArayiShyati sAyakaiH |
shrIrAmo vajrakalpaishcha tato gacChAmi tatpadam || 42||
tadA tvayA me kartavyA kriyA macChAsanAtpriye |
sItAM hatvA mayA sArdhaM tvaM pravekShyasi pAvakam || 43||
evaM shrutvA vachastasya rAvaNasyAtiduHkhitA |
uvAcha nAtha me vAkyaM shR^iNu satyaM tathA kuru || 44||
shakyo na rAghavo jetuM tvayA chAnyaiH kadAchana |
rAmo devavaraH sAkShAtpradhAnapuruSheshvaraH || 45||
matsyo bhUtvA purA kalpe manuM vaivasvataM prabhuH |
rarakSha sakalApadbhyo rAghavo bhaktavatsalaH || 46||
rAmaH kUrmo.abhavatpUrvaM lakShayojanavistR^itaH |
samudramathane pR^iShThe dadhAra kanakAchalam || 47||
hiraNyAkSho.atidurvR^itto hato.anena mahAtmanA |
kroDarUpeNa vapuShA kShoNImuddharatA kvachit || 48||
trilokakaNTakaM daityaM hiraNyakashipuM purA |
hatavAnnArasiMhena vapuShA raghunandanaH || 49||
vikramaistribhirevAsau baliM baddhvA jagattrayam |
AkramyAdAtsurendrAya bhR^ityAya raghusattamaH || 50||
rAkShasAH kShatriyAkArA jAtA bhUmerbharAvahAH |
tAn hatvA bahusho rAmo bhuvaM jitvA hyadAnmuneH || 51||
sa eva sAmprataM jAto raghuvaMshe parAtparaH |
bhavadarthe raghushreShTho mAnuShatvamupAgataH || 52||
tasya bhAryA kimarthaM vA hR^itA sItA vanAdbalAt |
mama putravinAshArthaM svasyApi nidhanAya cha || 53||
itaH paraM vA vaidehIM preShayasva raghUttame |
vibhIShaNAya rAjyaM tu dattvA gacChAmahe vanam || 54||
mandodarIvachaH shrutvA rAvaNo vAkyamabravIt |
kathaM bhadre raNe putrAn bhrAtRRIn rAkShasamaNDalam || 55||
ghAtayitvA rAghaveNa jIvAmi vanagocharaH |
rAmeNa saha yotsyAmi rAmabANaiH sushIghragaiH || 56||
vidAryamANo yAsyAmi tadviShNoH paramaM padam |
jAnAmi rAghavaM viShNuM lakShmIM jAnAmi jAnakIm |
dnyAtvaiva jAnakI sItA mayAnItA vanAdbalAt || 57||
rAmeNa nidhanaM prApya yAsyAmIti paraM padam |
vimucya tvAM tu saMsArAdgamiShyAmi saha priye || 58||
parAnandamayI shuddhA sevyate yA mumukShubhiH |
tAM gatiM tu gamiShyAmi hato rAmeNa saMyuge || 59||
prakShAlya kalmaShANIha muktiM yAsyAmi durlabhAm || 60||
kleshAdipa~nchakatara~NgayutaM bhramADhyaM
       dArAtmajAptadhanabandhujhaShAbhiyuktam |
aurvAnalAbhanijaroShamana~NgajAlaM
       saMsArasAgaramatItya hariM vrajAmi || 61||
iti shrImadadhyAtmarAmAyaNe umAmaheshvarasaMvAde yuddhakANDe dashamaH
sargaH || 10||
\iti
\section{||ekAdashaH sargaH ||}
shrImahAdeva uvAcha
ityuktvA vachanaM premNA rAdnyIM mandodarIM tadA |
rAvaNaH prayayau yoddhuM rAmeNa saha saMyuge || 1||
dR^iDhaM syandanamAsthAya vR^ito ghorairnishAcharaiH |
chakraiH ShoDashabhiryuktaM savarUthaM sakUbaram || 2||
pishAchavadanairghoraiH kharairyuktaM bhayAvaham |
sarvAstrashastrasahitaM sarvopaskarasaMyutam || 3||
nishchakrAmAtha sahasA rAvaNo bhIShaNAkR^itiH |
AyAntaM rAvaNaM dR^iShTvA bhIShaNaM raNakarkasham || 4||
santrastAbhUttadA senA vAnarI rAmapAlitA || 5||
hanUmAnatha chotplutya rAvaNaM yoddhumAyayau |
Agatya hanumAn rakShovakShasyatulavikramaH || 6||
muShTibandhaM dR^iDhaM baddhvA tADayAmAsa vegataH |
tena muShTiprahAreNa jAnubhyAmapatadrathe || 7||
mUrchChito.atha muhUrtena rAvaNaH punarutthitaH |
uvAcha cha hanUmantaM shUro.asi mama sammataH || 8||
hanUmAnAha taM dhi~NmAM yastvaM jIvasi rAvaNa |
tvaM tAvanmuShTinA vakSho mama tADaya rAvaNa || 9||
pashchAnmayA hataH prANAnmokShyase nAtra saMshayaH |
tatheti muShTinA vakSho rAvaNenApi tADitaH || 10||
vighUrNamAnanayanaH ki~nchitkashmalamAyayau |
sandnyAmavApya kapirAD rAvaNaM hantumudyataH || 11||
tato.anyatra gato bhItyA rAvaNo rAkShasAdhipaH |
hanUmAna~Ngadashchaiva nalo nIlastathaiva cha || 12||
chatvAraH samavetyAgre dR^iShTvA rAkShasapu~NgavAn |
agnivarNaM tathA sarparomANaM khaDgaromakam || 13||
tathA vR^ishchikaromANaM nirjaghnuH kramasho.asurAn |
chatvArashchaturo hatvA rAkShasAn bhImavikramAn |
siMhanAdaM pR^ithak kR^itvA rAmapArshvamupAgatAH || 14||
tataH kruddho dashagrIvaH sandashya dashanacChadam || 15||
vivR^itya nayane krUro rAmamevAnvadhAvata |
dashagrIvo rathasthastu rAmaM vajropamaiH sharaiH || 16||
AjaghAna mahAghorairdhArAbhiriva toyadaH |
rAmasya purataH sarvAn vAnarAnapi vivyadhe || 17||
tataH pAvakasa~NkAshaiH sharaiH kA~nchanabhUShaNaiH |
abhyavarShadraNe rAmo dashagrIvaM samAhitaH || 18||
rathasthaM rAvaNaM dR^iShTvA bhUmiShThaM raghunandanam |
AhUya mAtaliM shakro vachanaM chedamabravIt || 19||
rathena mama bhUmiShThaM shIghraM yAhi raghUttamam |
tvaritaM bhUtalaM gatvA kuru kAryaM mamAnagha || 20||
evamukto.atha taM natvA mAtalirdevasArathiH |
tato hayaishcha saMyojya haritaiH syandanottamam || 21||
svargAjjayArthaM rAmasya hyupachakrAma mAtaliH |
prA~njalirdevarAjena preShito.asmi raghUttama || 22||
ratho.ayaM devarAjasya vijayAya tava prabho |
preShitashcha mahArAja dhanuraindraM cha bhUShitam || 23||
abhedyaM kavachaM khaDgaM divyatUNIyugaM tathA |
Aruhya cha rathaM rAma rAvaNaM jahi rAkShasam || 24||
mayA sArathinA deva vR^itraM devapatiryathA |
ityuktastaM parikramya namaskR^itya rathottamam || 25||
Aruroha rathaM rAmo lokAnllakShmyA niyojayan |
tato.abhavanmahAyuddhaM bhairavaM romaharShaNam || 26||
mahAtmano rAghavasya rAvaNasya cha dhImataH |
Agneyena cha AgneyaM daivaM daivena rAghavaH || 27||
astraM rAkShasarAjasya jaghAna paramAstravit |
tatastu sasR^ije ghoraM rAkShasaM chAstramastravit |
krodhena mahatAviShTo rAmasyopari rAvaNaH || 28||
rAvaNasya dhanurmuktAH sarpA bhUtvA mahAviShAH |
sharAH kA~nchanapu~NkhAbhA rAghavaM parito.apatan || 29||
taiH sharaiH sarpavadanairvamadbhiranalaM mukhaiH |
dishashcha vidishashchaiva vyAptAstatra tadAbhavan || 30||
rAmaH sarpAMstato dR^iShTvA samantAtparipUritAn |
sauparNamastraM tadghoraM puraH prAvartayadraNe || 31||
rAmeNa muktAste bANA bhUtvA garuDarUpiNaH |
chicChiduH sarpabANAMstAn samantAt sarpashatravaH || 32||
astre pratihate yuddhe rAmeNa dashakandharaH |
abhyavarShattato rAmaM ghorAbhiH sharavR^iShTibhiH || 33||
tataH punaH sharAnIkai rAmamakliShTakAriNam |
ardayitvA tu ghoreNa mAtaliM pratyavidhyata || 34||
pAtayitvA rathopasthe rathaketuM cha kA~nchanam |
aindrAnashvAnabhyahanadrAvaNaH krodhamUrchChitaH || 35||
viShedurdevagandharvAshchAraNAH pitarastathA |
ArttAkAraM hariM dR^iShTvA vyathitAshcha maharShayaH || 36||
vyathitA vAnarendrAshcha babhUvuH savibhIShaNAH |
dashAsyo viMshatibhujaH pragR^ihItasharAsanaH || 37||
dadR^ishe rAvaNastatra mainAka iva parvataH |
rAmastu bhrukuTiM baddhvA krodhasaMraktalochanaH || 38||
kopaM chakAra sadR^ishaM nirdahanniva rAkShasam |
dhanurAdAya devendradhanurAkAramadbhutam || 39||
gR^ihItvA pANinA bANaM kAlAnalasamaprabham |
nirdahanniva chakShurbhyAM dadR^ishe ripumantike || 40||
parAkramaM darshayituM tejasA prajvalanniva |
prachakrame kAlarUpI sarvalokasya pashyataH || 41||
vikR^iShya chApaM rAmastu rAvaNaM pratividhya cha |
harShayan vAnarAnIkaM kAlAntaka ivAbabhau || 43||
kruddhaM rAmasya vadanaM dR^iShTvA shatruM pradhAvataH |
tatrasuH sarvabhUtAni chachAla cha vasundharA || 43||
rAmaM dR^iShTvA mahAraudramutpAtAMshcha sudAruNAn |
trastAni sarvabhUtAni rAvaNaM chAvishadbhayam || 44||
vimAnasthA suragaNAH siddhagandharvakinnarAH |
dadR^ishuH sumahAyuddhaM lokasaMvartakopamam |
aindramastraM samAdAya rAvaNasya shiro.acChinat || 45||
mUrdhAno rAvaNasyAtha bahavo rudhirokShitAH |
gaganAtprapatanti sma tAlAdiva phalAni hi || 46||
na dinaM na cha vai rAtrirna sandhyAM na disho.api vA |
prakAshante na tadrUpaM dR^ishyate tatra sa~Ngare || 47||
tato rAmo babhUvAtha vismayAviShTamAnasaH |
shatamekottaraM ChinnaM shirasAM chaikavarchasAm || 48||
na chaiva rAvaNaH shAnto dR^ishyate jIvitakShayAt |
tataH sarvAstraviddhIraH kausalyAnandavardhanaH || 49||
astraishcha bahubhiryuktashchintayAmAsa rAghavaH |
yairyairbANairhatA daityA mahAsattvaparAkramAH || 50||
ta ete niShphalaM yAtA rAvaNasya nipAtane |
iti chintAkule rAme samIpastho vibhIShaNaH || 51||
uvAcha rAghavaM vAkyaM brahmadattavaro hyasau |
vicChinnA bAhavo.apyasya vicChinnAni shirAMsi cha || 52||
utpatsyanti punaH shIghramityAha bhagavAnajaH |
nAbhideshe.amR^itaM tasya kuNDalAkArasaMsthitam || 53||
tacChoShayAnalAstreNa tasya mR^ityustato bhavet |
vibhIShaNavachaH shrutvA rAmaH shIghraparAakramaH || 54||
pAvakAstreNa saMyojya nAbhiM vivyAdha rakShasaH |
anantaraM cha chicCheda shirAMsi cha mahAbalaH || 55||
bAhUnapi cha saMrabdho rAvaNasya raghUttamaH |
tato ghorAM mahAshaktimAdAya dashakandharaH || 56||
vibhIShaNavadhArthAya chikShepa krodhavihvalaH |
chicCheda rAghavo bANaistAM shitairhemabhUShitaiH || 57||
dashagrIvashirashChedAttadA tejo vinirgatam |
mlAnarUpo babhUvAtha ChinnaiH shIrShairbhaya~NkaraiH || 58||
ekena mukhyashirasA bAhubhyAM rAvaNo babhau |
rAvaNastu punaH kruddho nAnAshastrAstravR^iShTibhiH || 59||
vavarSha rAmaM taM rAmastathA bANairvavarSha cha |
tato yuddhamabhUdghoraM tumulaM lomaharShaNam || 60||
atha saMsmArayAmAsa mAtalI rAghavaM tadA |
visR^ijAstraM vadhAyAsya brAhmaM shIghraM raghUttama || 61||
vinAshakAlaH prathito yaH suraiH so.adya vartate |
uttamA~NgaM na chaitasya ChettavyaM rAghava tvayA || 62||
naiva shIrShNi prabho vadhyo vadhya eva hi marmaNi |
tataH saMsmArito rAmastena vAkyena mAtaleH || 63||
jagrAha sa sharaM dIptaM niHshvasantamivoragam |
yasya pArshve tu pavanaH phale bhAskarapAvakau || 64||
sharIramAkAshamayaM gaurave merumandarau |
parvasvapi cha vinyastA lokapAlA mahaujasaH || 65||
jAjvalyamAnaM vapuShA bhAtaM bhAskaravarchasA |
tamugramastraM lokAnAM bhayanAshanamadbhutam || 66||
abhimantrya tato rAmastaM maheShuM mahAbhujaH |
vedaproktena vidhinA sandadhe kArmuke balI || 67||
tasmin sandhIyamAne tu rAghaveNa sharottame |
sarvabhUtAni vitresushchachAla cha vasundharA || 68||
sa rAvaNAya sa~Nkruddho bhR^ishamAnamya kArmukam |
chikShepa paramAyattastamastraM marmaghAtinam || 69||
sa vajra iva durdharSho vajrapANivisarjitaH |
kR^itAnta iva ghorAsyo nyapatadrAvaNorasi || 70||
sa nimagno mahAghoraH sharIrAntakaraH paraH |
bibheda hR^idayaM tUrNaM rAvaNasya mahAtmanaH || 71||
rAvaNasyAharatprANAn vivesha dharaNitale |
sa sharo rAvaNaM hatvA rAmatUNIramAvishat || 72||
tasya hastAtpapAtAshu sasharaM kArmukaM mahat |
gatAsurbhramivegena rAkShasendro.apatadbhuvi || 73||
taM dR^iShTvA patitaM bhUmau hatasheShAshcha rAkShasAH |
hatanAthA bhayatrastA dudruvuH sarvatodisham || 74||
dashagrIvasya nidhanaM vijayaM rAghavasya cha |
tato vineduH saMhR^iShTA vAnarA jitakAshinaH || 75||
vadanto rAmavijayaM rAvaNasya cha tadvadham |
athAntarikShe vyanadatsaumyastridashadundubhiH || 76||
papAta puShpavR^iShTishcha samantAdrAghavopari |
tuShTuvurmunayaH siddhAshchAraNAshcha divaukasaH || 77||
athAntarikShe nanR^ituH sarvato.apsaraso mudA |
rAvaNasya cha dehotthaM jyotirAdityavatsphurat || 78||
pravivesha raghushreShThaM devAnAM pashyatAM satAm |
devA Uchuraho bhAgyaM rAvaNasya mahAtmanaH || 79||
vayaM tu sAttvikA devA viShNoH kAruNyabhAjanAH |
bhayaduHkhAdibhirvyAptAH saMsAre parivartinaH || 80||
ayaM tu rAkShasaH krUro brahmahA.atIva tAmasaH |
paradArarato viShNudveShI tApasahiMsakaH || 81||
pashyatsu sarvabhUteShu rAmameva praviShTavAn |
evaM bruvatsu deveShu nAradaH prAha susmitaH || 82||
shR^iNutAtra surA yUyaM dharmatattvavichakShaNAH |
rAvaNo rAghavadveShAdanishaM hR^idi bhAvayan || 83||
bhR^ityaiH saha sadA rAmacharitaM dveShasaMyutaH |
shrutvA rAmAtsvanidhanaM bhayAtsarvatra rAghavam || 84||
pashyannanudinaM svapne rAmamevAnupashyati |
krodho.api rAvaNasyAshu gurubodhAdhiko.abhavat || 85||
rAmeNa nihatashchAnte nirdhUtAsheShakalmaShaH |
rAmasAyujyamevApa rAvaNo muktabandhanaH || 86||
pApiShTho vA durAtmA paradhanaparadAreShu sakto yadi syA\-
       nnityaM snehAdbhayAdvA raghukulatilakaM bhAvayan samparetaH |
bhUtvA shuddhAntara~Ngo bhavashatajanitAnekadoShairvimuktaH
       sadyo rAmasya viShNoH suravaravinutaM  yAti vaikuNThamAdyam || 87||
hatvA yuddhe dashAsyaM tribhuvanaviShamaM vAmahastena chApaM
       bhumau viShTabhya tiShThannitarakaradhR^itaM bhrAmayan bANamekam |
AraktopAntanetraH sharadalitavapuH sUryakoTiprakAsho
       vIrashrIbandhurA~NgastridashapatinutaH pAtu mAM vIrarAmaH || 88||
iti shrImadadhyAtmarAmAyaNe umAmaheshvarasaMvAde yuddhakANDe
ekAdashaH sargaH || 11||
\iti
\section{||dvAdashaH sargaH ||}
shrImahAdeva uvAcha
rAmo vibhIShaNaM dR^iShTvA hanUmantaM tathA~Ngadam |
lakShmaNaM kapirAjaM cha jAmbavantaM tathA parAn || 1||
parituShTena manasA sarvAnevAbravIdvachaH |
bhavatAM bAhuvIryeNa nihato rAvaNo mayA || 2||
kIrtiH sthAsyati vaH puNyA yAvacchandradivAkarau |
kIrtayiShyanti bhavatAM kathAM trailokyapAvanIm || 3||
mayopetAM kaliharAM yAsyanti paramAM gatim |
etasminnantare dR^iShTvA rAvaNaM patitaM bhuvi || 4||
mandodarImukhAH sarvAH striyo rAvaNapAlitAH |
patitA rAvaNasyAgre shochantyaH paryadevayan || 5||
vibhIShaNaH shushochArtaH shokena mahatAvR^itaH |
patito rAvaNasyAgre bahudhA paryadevayat || 6||
rAmastu lakShmaNaM prAha bodhayasva vibhIShaNam |
karotu bhrAtR^isaMskAraM kiM vilambena mAnada || 7||
striyo mandodarImukhyAH patitA vilapanti cha |
nivArayatu tAH sarvA rAkShasI rAvaNapriyAH || 8||
evamukto.atha rAmeNa lakShmaNo.agAdvibhIShaNam |
uvAcha mR^itakopAnte patitaM mR^itakopamam || 9||
shokena mahatAviShTaM  saumitriridamabravIt |
yaM shochasi tvaM duHkhena ko.ayaM tava vibhIShaNa || 10||
tvaM vAsya katamaH sR^iShTeH puredAnImataH param |
yadvattoyaughapatitAH sikatA yAnti tadvashAH || 11||
saMyujyante viyujyante tathA kAlena dehinaH |
yathA dhAnAsu vai dhAnA bhavanti na bhavanti cha || 12||
evaM bhUteShu bhUtAni preritAnIshamAyayA |
tvaM cheme vayamanye cha tulyAH kAlavashodbhavAH || 13||
janmamR^ityU yadA yasmAttadA tasmAdbhaviShyataH |
IshvaraH sarvabhUtAni bhUtaiH sR^ijati hantyajaH || 14||
AtmasR^iShTairasvatantrairnirapekSho.api bAlavat |
dehena dehino jIvA dehAddeho.abhijAyate || 15||
bIjAdeva yathA bIjaM dehAnya iva shAshvataH |
dehidehavibhAgo.ayamavivekakR^itaH purA || 16||
nAnAtvaM janma nAshashcha kShayo vR^iddhiH kriyAphalam |
draShTurAbhAntyataddharmA yathAgnerdAruvikriyAH || 17||
ta ime dehasaMyogAdAtmanA bhAntyasadgrahAt |
yathA yathA tathA chAnyaddhyAyato.asatsadAgrahAt || 18||
prasuptasyAnahambhAvAttadA bhAti na saMsR^itiH |
jIvato.api tathA tadvadvimuktasyAnaha~NkR^iteH || 19||
tasmAnmAyAmanodharmaM jahyahammamatAbhramam |
rAmabhadre bhagavati mano dhehyAtmanIshvare || 20||
sarvabhUtAtmani pare mAyAmAnuSharUpiNi |
bAhyendriyArthasambandhAttyAjayitvA manaH shanaiH || 21||
tatra doShAn darshayitvA rAmAnande niyojaya |
dehabuddhyA bhavedbhrAtA pitA mAtA suhR^itpriyaH || 22||
vilakShaNaM yadA dehAjjAnAtyAtmAnamAtmanA |
tadA kaH kasya vA bandhurbhrAtA mAtA pitA suhR^it || 23||
mithyAdnyAnavashAjjAtA dArAgArAdayaH sadA |
shabdAdayashcha viShayA vividhAshchaiva sampadaH || 24||
balaM kosho bhR^ityavargo rAjyaM bhUmiH sutAdayaH |
adnyAnajatvAtsarve te kShaNasa~Ngamabha~NgurAH || 25||
athottiShTha hR^idA rAmaM bhAvayan bhaktibhAvitam |
anuvartasva rAjyAdi bhu~njan prArabdhamanvaham || 26||
bhUtaM bhaviShyadabhajan vartamAnamathAcharan |
viharasva yathAnyAyaM bhavadoShairna lipyase || 27||
AdnyApayati rAmastvAM yadbhrAtuH sAmparAyikam |
tatkuruShva yathAshAstraM rudatIshchApi yoShitaH || 28||
nivAraya mahAbuddhe la~NkAM gacChantu mA chiram |
shrutvA yathAvadvachanaM lakShmaNasya vibhIShaNaH || 29||
tyaktvA shokaM cha mohaM cha rAmapArshvamupAgamat |
vimR^ishya buddhyA dharmadnyo dharmArthasahitaM vachaH || 30||
rAmasyaivAnuvR^ittyarthamuttaraM paryabhAShata |
nR^ishaMsamanR^itaM krUraM tyaktadharmavrataM prabho || 31||
nArho.asmi deva saMskartuM paradArAbhimarshinam |
shrutvA tadvachanaM prIto rAmo vachanamabravIt || 32||
maraNAntAni vairANi nivR^ittaM naH prayojanam |
kriyatAmasya saMskAro mamApyeSha yathA tava || 33||
rAmAdnyAM shirasA dhR^itvA shIghrameva vibhIShaNaH |
sAntvavAkyairmahAbuddhiM rAdnyIM mandodarIM tadA || 34||
sAntvayAmAsa dharmAtmA dharmabuddhirvibhIShaNaH |
tvarayAmAsa dharmadnyaH saMskArArthaM svabAndhavAn || 35||
chityAM niveshya vidhivatpitR^imedhavidhAnataH |
AhitAgneryathA kAryaM rAvaNasya vibhIShaNaH || 36||
tathaiva sarvamakarodbandhubhiH saha mantribhiH |
dadau cha pAvakaM tasya vidhiyuktaM vibhIShaNaH || 37||
snAtvA chaivArdravastreNa tilAn darbhAbhimishritAn |
udakena cha sammishrAn pradAya vidhipUrvakam || 38||
pradAya chodakaM tasmai murdhnA chainaM praNamya cha |
tAH striyo.anunayAmAsa sAntvamuktvA punaH punaH || 39||
gamyatAmiti tAH sarvA vivishurnagaraM tadA |
praviShTAsu cha sarvAsu rAkShasIShu vibhIShaNaH || 40||
rAmapArshvamupAgatya tadAtiShThadvinItavat |
rAmo.api saha sainyena sasugrIvaH salakShmaNaH || 41||
harShaM lebhe ripUn hatvA yathA vR^itraM shatakratuH |
mAtalishcha tadA rAmaM parikramyAabhivandya cha || 42||
anudnyAtashcha rAmeNa yayau svargaM vihAyasA |
tato hR^iShTamanA rAmo lakShmaNaM chedamabravIt || 43||
vibhIShaNAya me la~NkArAjyaM dattaM puraiva hi |
idAnImapi gatvA tvaM la~NkAmadhye vibhIShaNam || 44||
abhiShechaya vipraishcha mantravadvidhipUrvakam |
ityukto lakShmaNastUrNaM jagAma saha vAnaraiH || 45||
la~NkAM suvarNakalashaiH samudrajalasaMyutaiH |
abhiShekaM shubhaM chakre rAkShasendrasya dhImataH || 46||
tataH paurajanaiH sArdhaM nAnopAyanapANibhiH |
vibhIShaNaH sasaumitrirupAyanapuraskR^itaH || 47||
daNDapraNAmamakarodrAmasyAkliShTakarmaNaH |
rAmo vibhIShaNaM dR^iShTvA prAptarAjyaM mudAnvitaH || 48||
kR^itakR^ityamivAtmAnamamanyata sahAnujaH |
sugrIvaM cha samAli~Ngya rAmo vAkyamathAbravIt || 49||
sahAyena tvayA vIra jito me rAvaNo mahAn |
vibhIShaNo.api la~NkAyAmabhiShikto mayAnagha || 50||
tataH prAha hanUmantaM pArshvasthaM vinayAnvitam |
vibhIShaNasyAnumatergacCha tvaM rAvaNAlayam || 51||
jAnakyai sarvamAkhyAhi rAvaNasya vadhAdikam |
jAnakyAH prativAkyaM me shIghrameva nivedaya || 52||
evamAdnyApito dhImAn rAmeNa pavanAtmajaH |
pravivesha purIM la~NkAM pUjyamAno nishAcharaiH || 53||
pravishya rAvaNagR^ihaM shiMshapAmUlamAshritAm |
dadarsha jAnakIM tatra kR^ishAM dInAmaninditAm || 54||
rAkShasIbhiH parivR^itAM dhyAyantIM rAmameva hi |
vinayAvanato bhUtvA praNamya pavanAtmajaH || 55||
kR^itA~njalipuTo bhUtvA prahvo bhaktyA.agrataH sthitaH |
taM dR^iShTvA jAnakI tUShNIM sthitvA pUrvasmR^itiM yayau || 56||
dnyAtvA taM rAmadUtaM sA harShAtsaumyamukhI babhau |
sa tAM saumyamukhIM dR^iShTvA tasyai pavananandanaH |
rAmasya bhAShitaM sarvamAkhyAtumupachakrame || 57||
devi rAmaH sasugrIvo vibhIShaNasahAyavAn |
kushalI vAnarANAM cha sainyaishcha sahalakShmaNaH || 58||
rAvaNaM sasutaM hatvA sabalaM saha mantribhiH |
tvAmAha kushalaM rAmo rAjye kR^itvA vibhIShaNam || 59||
shrutvA bhartuH priyaM vAkyaM harShagadgadayA girA |
kiM te priyaM karomyadya na pashyAmi jagattraye || 60||
samaM te priyavAkyasya ratnAnyAbharaNAni cha |
evamuktastu vaidehyA pratyuvAcha plava~NgamaH || 61||
ratnaughAdvividhAdvApi devarAjyAdvishiShyate |
hatashatruM vijayinaM rAmaM pashyAmi susthiram || 62||
tasya tadvachanaM shrutvA maithilI prAha mArutim |
sarve saumyA guNA saumya tvayyeva pariniShThitAH  || 63||
rAmaM drakShyAmi shIghraM mAmAdnyApayatu rAghavaH |
tatheti tAM namaskR^itya yayau draShTuM raghUttamam || 64||
jAnakyA bhAShitaM sarvaM rAmasyAgre nyavedayat |
yannimitto.ayamArambhaH karmaNAM cha phalodayaH || 65||
tAM devIM shokasantaptAM draShTumarhasi maithilIm |
evamukto hanumatA rAmo dnyAnavatAM varaH || 66||
mAyAsItAM parityaktuM jAnakImanale sthitAm |
AdAtuM manasA dhyAtvA rAmaH prAha vibhIShaNam || 67||
gacCha rAjan janakajAmAnayAshu mamAntikam |
snAtAM virajavastrADhyAM sarvAbharaNabhUShitAm || 68||
vibhIShaNo.api tacChrutvA jagAma sahamArutiH |
rAkShasIbhiH suvR^iddhAbhiH snApayitvA tu maithilIm || 69||
sarvAbharaNasampannAmAropya shibikottame |
yAShTIkairbahubhirguptAM ka~nchukoShNIShibhiH shubhAm || 70||
tAM draShTumAgatAH sarve vAnarA janakAtmajAm |
tAn vArayanto bahavaH sarvato vetrapANayaH || 71||
kolAhalaM prakurvanto rAmapArshvamupAyayuH |
dR^iShTvA tAM shibikArUDhAM dUrAdatha raghUttamaH || 72||
vibhIShaNa kimarthaM te vAnarAn vArayanti hi |
pashyantu vAnarAH sarve maithilIM mAtaraM yathA || 73||
pAdachAreNa sA.a.ayAtu jAnakI mama sannidhim |
shrutvA tadrAmavachanaM shibikAdavaruhya sA || 74||
pAdachAreNa shanakairAgatA rAmasannidhim |
rAmo.api dR^iShTvA tAM mAyAsItAM kAryArthanirmitAm || 75||
avAcyavAdAn bahushaH prAha tAM raghunandanaH |
amR^iShyamANA sA sItA vachanaM rAghavoditam || 76||
lakShmaNaM prAha me shIghraM prajvAlaya hutAshanam |
vishvAsArthaM hi rAmasya lokAnAM pratyayAya cha || 77||
rAghavasya mataM dnyAtvA lakShmaNo.api tadaiva hi |
mahAkAShThachayaM kR^itvA jvAlayitvA hutAshanam || 78||
rAmapArshvamupAgamya tasthau tUShNImarindamaH |
tataH sItA parikramya rAghavaM bhaktisaMyutA || 79||
pashyatAM sarvalokAnAM devarAkShasayoShitAm |
praNamya devatAbhyashcha brAhmaNebhyashcha maithilI || 80||
baddhA~njalipuTA chedamuvAchAgnisamIpagA |
yathA me hR^idayaM nityaM nApasarpati rAghavAt || 81||
tathA lokasya sAkShI mAM sarvataH pAtu pAvakaH |
evamuktvA tadA sItA parikramya hutAshanam || 82||
vivesha jvalanaM dIptaM nirbhayena hR^idA satI || 83||
dR^iShTvA tato bhUtagaNAH sasiddhAH
       sItAM mahAvahnigatAM bhR^ishArtAH |
parasparaM prAhuraho sa sItAM
       rAmaH shriyaM svAM kathamatyajajdnyaH || 84||
iti shrImadadhyAtmarAmAyaNe umAmaheshvarasaMvAde yuddhakANDe
dvAdashaH sargaH || 12||
\iti
\section{||trayodashaH sargaH ||}
shrImahAdeva uvAcha
tataH shakraH sahasrAkSho yamashcha varuNastathA |
kuberashcha mahAtejAH pinAkI vR^iShavAhanaH || 1||
brahmA brahmavidAM shreShTho munibhiH siddhachAraNaiH |
R^iShayaH pitaraH sAdhyA gandharvApsarasoragAH || 2||
ete chAnye vimAnAgryairAjagmuryatra rAghavaH |
abruvan paramAtmAnaM rAmaM prA~njalayashcha te || 3||
kartA tvaM sarvalokAnAM sAkShI vidnyAnavigrahaH |
vasUnAmaShTamo.asi tvaM rudrANAM sha~Nkaro bhavAn || 4||
AdikartAsi lokAnAM brahmA tvaM chaturAnanaH |
ashvinau ghrANabhUtau te chakShuShI chandrabhAskarau || 5||
lookAnAmAdiranto.asi nitya ekaH sadoditaH |
sadA shuddhaH sadA buddhaH sadA mukto.aguNo.advayaH || 6||
tvanmAyAsaMvR^itAnAM tvaM bhAsi mAnuShavigrahaH |
tvannAma smaratAM rAma sadA bhAsi chidAtmakaH || 7||
rAvaNena hR^itaM sthAnamasmAkaM tejasA saha |
tvayAdya nihato duShTaH punaH prAptaM padaM svakam || 8||
evaM stuvatsu deveShu brahmA sAkShAtpitAmahaH |
abravItpraNato bhUtvA rAmaM satyapathe sthitam || 9||
brahmovAcha
vande devaM viShNumasheShasthitihetuM
         tvAmadhyAtmadnyAnibhirantarhR^idi bhAvyam |
heyAheyadvandvavihInaM paramekaM
         sattAmAtraM sarvahR^idisthaM dR^ishirUpam || 10||
prANApAnau nishchayabuddhyA hR^idi ruddhvA
         ChitvA sarvaM saMshayabandhaM viShayaughAn |
pashyantIshaM yaM gatamohA yatayastaM
         vande rAmaM ratnakirITaM ravibhAsam || 11||
mAyAtItaM mAdhavamAdyaM jagadAdiM
         mAnAtItaM mohavinAshaM munivandyam |
yogidhyeyaM yogavidhAnaM paripUrNaM
         vande rAmaM ra~njitalokaM ramaNIyam || 12||
bhAvAbhAvapratyayahInaM bhavamukhyaiH
         yogAsaktairarchitapAdAmbujayugmam |
nityaM shuddhaM buddhamanantaM praNavAkhyaM
         vande rAmaM vIramasheShAsuradAvam || 13||
tvaM me nAtho nAthitakAryAkhilakArI
         mAnAtIto mAdhavarUpo.akhiladhArI |
bhaktyA gamyo bhAvitarUpo bhavahArI
         yogAbhyAsairbhAvitachetaHsahachArI || 14||
tvAmAdyantaM lokatatInAM paramIshaM
         lokAnAM no laukikamAnairadhigamyam |
bhaktishraddhAbhAvasametairbhajanIyaM
         vande rAmaM sundaramindIvaranIlam || 15||
ko vA dnyAtuM tvAmatimAnaM gatamAnaM
       mAyAsakto mAdhava shakto munimAnyam |
vR^indAraNye vanditavR^indArakavR^indaM
       vande rAmaM bhavamukhavandyaM sukhakandam || 16||
nAnAshAstrairvedakadambaiH pratipAdyaM
         nityAnandaM nirviShayadnyAnamanAdim |
matsevArthaM mAnuShabhAvaM pratipannaM
         vande rAmaM marakatavarNaM mathuresham || 17||
shraddhAyukto yaH paThatImaM stavamAdyaM
         brAhmaM brahmadnyAnavidhAnaM bhuvi martyaH |
rAmaM shyAmaM kAmitakAmapradamIshaM
         dhyAtvA dhyAtA pAtakajAlairvigataH syAt || 18||
shrutvA stutiM lokagurorvibhAvasuH
         svA~Nke samAdAya videhaputrikAm |
vibhrAjamAnAM vimalAruNadyutiM
         raktAmbarAM divyavibhUShaNAnvitAm || 19||
provAcha sAkShI jagatAM raghUttamaM
         prapannasarvArtiharaM hutAshanaH |
gR^ihANa devIM raghunAtha jAnakIM
         purA tvayA mayyavaropitAM vane || 20||
vidhAya mAyAjanakAtmajAM hare
         dashAnanaprANavinAshanAya cha |
hato dashAsyaH saha putrabAndhavai\-
         rnirAkR^ito.anena bharo bhuvaH prabho || 21||
tirohitA sA pratibimbarUpiNI
         kR^itA yadarthaM kR^itakR^ityatAM gatA |
tato.atihR^iShTAM parigR^ihya jAnakIM
         rAmaH prahR^iShTaH pratipUjya pAvakam || 22||
svA~Nke samAveshya sadA.anapAyinIM
       shriyaM trilokIjananIM shriyaH patiH |
dR^iShTvAtha rAmaM janakAtmajAyutaM
       shriyA sphurantaM suranAyako mudA |
bhaktyA girA gadgadayA sametya
         kR^itA~njaliH stotumathopachakrame || 23||
indra uvAcha
bhaje.ahaM sadA rAmamindIvarAbhaM
        bhavAraNyadAvAnalAbhAbhidhAnam |
bhavAnIhR^idA bhAvitAnandarUpaM
         bhavAbhAvahetuM bhavAdiprapannam || 24||
surAnIkaduHkhaughanAshaikahetuM
         narAkAradehaM nirAkAramIDyam |
pareshaM parAnandarUpaM vareNyaM
         hariM rAmamIshaM bhaje bhAranAsham || 25||
prapannAkhilAnandadohaM prapannaM
       prapannArtiniHsheShanAshAbhidhAnam |
tapoyogayogIshabhAvAbhibhAvyaM
         kapIshAdimitraM bhaje rAmamitram || 26||
sadA bhogabhAjAM sudUre vibhAntaM
       sadA yogabhAjAmadUre vibhAntam |
chidAnandakandaM sadA rAghaveshaM
         videhAtmajAnandarUpaM prapadye || 27||
mahAyogamAyAvisheShAnuyukto
         vibhAsIsha lIlAnarAkAravR^ittiH |
tvadAnandalIlAkathApUrNakarNAH
         sadAnandarUpA bhavantIha loke || 28||
ahaM mAnapAnAbhimattapramatto
         na vedAkhileshAbhimAnAbhimAnaH |
idAnIM bhavatpAdapadmaprasAdAt
         trilokAdhipatyAbhimAno vinaShTaH || 29||
sphuradratnakeyUrahArAbhirAmaM
         dharAbhArabhUtAsurAnIkadAvam |
sharacchandravaktraM lasatpadmanetraM
         durAvArapAraM bhaje rAghavesham || 30||
surAdhIshanIlAbhranIlA~NgakAntiM
       virAdhAdirakShovadhAllokashAntim |
kirITAdishobhaM purArAtilAbhaM
         bhaje rAmachandraM raghUNAmadhIsham || 31||
lasacchandrakoTiprakAshAdipIThe
         samAsInama~Nke samAdhAya sItAm |
sphuraddhemavarNAM taDitpu~njabhAsAM
         bhaje rAmachandraM nivR^ittArtitandram || 32||
tataH provAcha bhagavAn bhavAnyA sahito bhavaH |
rAmaM kamalapatrAkShaM vimAnastho nabhaHsthale || 33||
AgamiShyAmyayodhyAyAM draShTuM tvAM rAjyasatkR^itam |
idAnIM pashya pitaramasya dehasya rAghava || 34||
tato.apashyadvimAnasthaM rAmo dasharathaM puraH |
nanAma shirasA pAdau mudA bhaktyA sahAnujaH || 35||
Ali~Ngya mUrdhnyavaghrAya rAmaM dasharatho.abravIt |
tArito.asmi tvayA vatsa saMsArAdduHkhasAgarAt || 36||
ityuktvA punarAli~Ngya yayau rAmeNa pUjitaH |
rAmo.api devarAjaM taM dR^iShTvA prAha kR^itA~njalim || 37||
matkR^ite nihatAn sa~Nkhye vAnarAn patitAn bhuvi |
jIvayAshu sudhAvR^iShTyA sahasrAkSha mamAdnyayA || 38||
tathetyamR^itavR^iShTyA tAn jIvayAmAsa vAnarAn |
ye ye mR^itA mR^idhe pUrvaM te te suptotthitA iva |
pUrvavadbalino hR^iShTA rAmapArshvamupAyayuH || 39||
notthitA rAkShasAstatra pIyUShasparshanAdapi |
vibhIShaNastu sAShTA~NgaM praNipatyAbravIdvachaH || 40||
deva mAmanugR^ihNIShva mayi bhaktiryadA tava |
ma~NgalasnAnamadya tvaM kuru sItAsamanvitaH || 41||
ala~NkR^itya saha bhrAtrA shvo gamiShyAmahe vayam |
vibhIShaNavachaH shrutvA pratyuvAcha raghUttamaH || 42||
sukumAro.atibhakto me bharato mAmavekShate |
jaTAvalkaladhArI sa shabdabrahmasamAhitaH || 43||
kathaM tena vinA snAnamala~NkArAdikaM mama |
ataH sugrIvamukhyAMstvaM pUjayAshu visheShataH || 44||
pUjiteShu kapIndreShu pUjito.ahaM na saMshayaH |
ityukto rAghaveNAshu svarNaratnAmbarANi cha || 45||
vavarSha rAkShasashreShTho yathAkAmaM yathAruchi |
tatastAn pUjitAn dR^iShTvA rAmo ratnaishcha yUthapAn || 46||
abhinandya yathAnyAyaM visasarja harIshvarAn |
vibhIShaNasamAnItaM puShpakaM sUryavarchasam || 47||
Aruroha tato rAmastadvimAnamanuttamam |
a~Nke nidhAya vaidehIM lajjamAnAM yashasvinIm || 48||
lakShmaNena saha bhrAtrA vikrAntena dhanuShmatA |
abravIccha vimAnasthaH shrIrAmaH  sarvavAnarAn || 49||
sugrIvaM harirAjaM cha a~NgadaM cha vibhIShaNam |
mitrakAryaM kR^itaM sarvaM bhavadbhiH saha vAnaraiH || 50||
anudnyAtA mayA sarve yatheShTaM gantumarhatha |
sugrIva pratiyAhyAshu kiShkindhAM sarvasainikaiH || 51||
svarAjye vasa la~NkAyAM mama bhakto vibhIShaNa |
na tvAM dharShayituM shaktAH sendrA api divaukasaH || 52||
ayodhyAM gantumicChAmi rAjadhAnIM piturmama |
evamuktAstu rAmeNa vAnarAste mahAbalAH || 53||
UchuH prA~njalayaH sarve rAkShasashcha vibhIShaNaH |
ayodhyAM gantumicChAmastvayA saha raghUttama || 54||
dR^iShTvA tvAmabhiShiktaM tu kausalyAmabhivAdya cha |
pashchAdvR^iNImahe rAjyamanudnyAM dehi naH prabho || 55||
rAmastatheti sugrIva vAnaraiH savibhIShaNaH |
puShpakaM sahanUmAMshcha shIghramAroha sAmpratam || 56||
tatastu puShpakaM divyaM sugrIvaH saha senayA |
vibhIShaNashcha sAmAtyaH sarve chAruruhurdrutam || 57||
teShvArUDheShu sarveShu kauberaM paramAsanam |
rAghaveNAbhyanudnyAtamutpapAta vihAyasA || 58||
babhau tena vimAnena haMsayuktena bhAsvatA |
prahR^iShTashcha tadA rAmashchaturmukha ivAparaH || 59||
tato babhau bhAskarabimbatulyaM
       kuberayAnaM tapasAnulabdham |
rAmeNa shobhAM nitarAM prapede
       sItAsametena sahAnujena || 60||
iti shrImadadhyAtmarAmAyaNe umAmaheshvarasaMvAde yuddhakANDe
trayodashaH sargaH || 13||
\iti
\section{||chaturdashaH sargaH ||}
shrImahAdeva uvAcha
pAtayitvA tatashchakShuH sarvato raghunandanaH |
abravInmaithilIM sItAM rAmaH shashinibhAnanAm || 1||
trikUTashikharAgrasthAM pashya la~NkAM mahAprabhAm |
etAM raNabhuvaM pashya mAMsakardamapa~NkilAm || 2||
asurANAM plava~NgAnAmatra vaishasanaM mahat |
atra me nihataH shete rAvaNo rAkShaseshvaraH || 3||
kumbhakarNendrajinmukhyAH sarve chAtra nipAtitAH |
eSha seturmayA baddhaH sAgare salilAshaye || 4||
etaccha dR^ishyate tIrthaM sAgarasya mahAtmanaH |
setubandhamiti khyAtaM trailokyena cha pUjitam || 5||
etatpavitraM paramaM darshanAtpAtakApaham |
atra rAmeshvaro devo mayA shambhuH pratiShThitaH || 6||
atra mAM sharaNaM prApto mantribhishcha vibhIShaNaH |
eShA sugrIvanagarI kiShkindhA chitrakAnanA || 7||
tatra rAmAdnyayA tArApramukhA hariyoShitaH |
AnayAmAsa sugrIvaH sItAyAH priyakAmyayA || 8||
tAbhiH sahotthitaM shIghraM vimAnaM prekShya rAghavaH |
prAha chAdrimR^iShyamUkaM pashya vAlyatra me hataH || 9||
eShA pa~nchavaTI nAma rAkShasA yatra me hatAH |
agastyasya sutIkShNasya pashyAshramapade shubhe || 10||
ete te tApasAH sarve dR^ishyante varavarNini |
asau shailavaro devi chitrakUTaH prakAshate || 11||
atra mAM kaikayIputraH prasAdayitumAgataH |
bharadvAjAshramaM pashya dR^ishyate yamunAtaTe || 12||
eShA bhAgIrathI ga~NgA dR^ishyate lokapAvanI |
eShA sA dR^ishyate sIte sarayUyUpamAlinI || 13||
eShA sA dR^ishyate.ayodhyA praNAmaM kuru bhAmini |
evaM krameNa samprApto bharadvAjAshramaM hariH || 14||
pUrNe chaturdashe varShe pa~nchamyAM raghunandanaH |
bharadvAjaM muniM dR^iShTvA vavande sAnujaH prabhuH || 15||
papracCha munimAsInaM vinayena raghUttamaH |
shR^iNoShi kacchidbharataH kushalyAste sahAnujaH || 16||
subhikShA vartate.ayodhyA jIvanti cha hi mAtaraH |
shrutvA rAmasya vachanaM bharadvAjaH prahR^iShTadhIH || 17||
prAha sarve kushalino bharatastu mahAmanAH |
phalamUlakR^itAhAro jaTAvalkaladhArakaH || 18||
pAduke sakalaM nyasya rAjyaM tvAM supratIkShate |
yadyatkR^itaM tvayA karma daNDake raghunandana || 19||
rAkShasAnAM vinAshaM cha sItAharaNapUrvakam |
sarvaM dnyAtaM mayA rAma tapasA te prasAdataH || 20||
tvaM brahma paramaM sAkShAdAdimadhyAntavarjitaH |
tvamagre salilaM sR^iShTvA tatra supto.asi bhUtakR^it || 21||
nArAyaNo.asi vishvAtmannarANAmantarAtmakaH |
tvannAbhikamalotpanno brahmA lokapitAmahaH || 22||
atastvaM jagatAmIshaH sarvalokanamaskR^itaH |
tvaM viShNurjAnakI lakShmIH sheSho.ayaM lakShmaNAbhidhaH || 23||
AtmanA sR^ijasIdaM tvamAtmanyevAtmamAyayA |
na sajjase nabhovattvaM chicChaktyA sarvasAkShikaH || 24||
bahirantashcha bhUtAnAM tvameva raghunandana |
pUrNo.api mUDhadR^iShTInAM vicChinna iva lakShyase || 25||
jagattvaM jagadAdhArastvameva paripAlakaH |
tvameva sarvabhUtAnAM bhoktA bhojyaM jagatpate || 26||
dR^ishyate shrUyate yadyatsmaryate vA raghUttama |
tvameva sarvamakhilaM tvadvinAnyanna ki~nchana || 27||
mAyA sR^ijati lokAMshcha svaguNairahamAdibhiH |
tvacChaktipreritA rAma tasmAttvayyupacharyate || 28||
yathA chumbakasAnnidhyAcchalantyevAyasAdayaH |
jaDAstathA tvayA dR^iShTA mAyA sR^ijati vai jagat || 29||
dehadvayamadehasya tava vishvaM rirakShiShoH |
virAT sthUlaM sharIraM te sUtraM sUkShmamudAhR^itam || 30||
virAjaH sambhavantyete avatArAH sahasrashaH |
kAryAnte pravishantyeva virAjaM raghunandana || 31||
avatArakathAM loke ye gAyanti gR^iNanti cha |
ananyamanaso muktisteShAmeva raghUttama || 32||
tvaM brahmaNA purA bhUmerbhArahArAya rAghava |
prArthitastapasA tuShTastvaM jAto.asi raghoH kule || 33||
devakAryamasheSheNa kR^itaM te rAma duShkaram |
bahuvarShasahasrANi mAnuShaM dehamAshritaH || 34||
kurvan duShkarakarmANi lokadvayahitAya cha |
pApahArINi bhuvanaM yashasA pUrayiShyasi || 35||
prArthayAmi jagannAtha pavitraM kuru me gR^iham |
sthitvAdya bhuktvA sabalaH shvo gamiShyasi pattanam || 36||
tatheti rAghavo.atiShThattasminnAshrama uttame |
sasainyaH pUjitastena sItayA lakShmaNena cha || 37||
tato rAmashchintayitvA muhUrtaM prAha mArutim |
ito gacCha hanUmaMstvamayodhyAM prati satvaraH || 38||
jAnIhi kushalI kachchijjano nR^ipatimandire |
shR^i~NgaverapuraM gatvA brUhi mitraM guhaM mama || 39||
jAnakIlakShmaNopetamAgataM mAM nivedaya |
nandigrAmaM tato gatvA bhrAtaraM bharataM mama || 40||
dR^iShTvA brUhi sabhAryasya sabhrAtuH kushalaM mama |
sItApaharaNAdIni rAvaNasya vadhAdikam || 41||
brUhi krameNa me bhrAtuH sarvaM tatra vicheShTitam |
hatvA shatrugaNAn sarvAn sabhAryaH sahalakShmaNaH || 42||
upayAti samR^iddhArthaH saha R^ikShaharIshvaraiH |
ityuktvA tatra vR^ittAntaM bharatasya vicheShTitam || 43||
sarvaM dnyAtvA punaH shIghramAgacCha mama sannidhim |
tatheti hanumAMstatra mAnuShaM vapurAsthitaH || 44||
nandigrAmaM yayau tUrNaM vAyuvegena mArutiH |
garutmAniva vegena jighR^ikShan bhujagottamam || 45||
shR^i~NgaverapuraM prApya guhamAsAdya mArutiH |
uvAchA madhuraM vAkyaM prahR^iShTenAntarAtmanA || 46||
rAmo dAsharathiH shrImAn sakhA te saha sItayA |
salakShmaNastvAM dharmAtmA kShemI kushalamabravIt || 47||
anudnyAto.adya muninA bharadvAjena rAghavaH |
AgamiShyati taM devaM drakShyasi tvaM raghUttamam || 48||
evamuktvA mahAtejAH samprahR^iShTatanUruham |
utpapAta mahAvego vAyuvegena mArutiH || 49||
so.apashyadrAmatIrthaM cha sarayUM cha mahAnadIm |
tAmatikramya hanumAnnandigrAmaM yayau mudA || 50||
kroshamAtre tvayodhyAyAshchIrakR^iShNAjinAmbaram |
dadarsha bharataM dInaM kR^ishamAshramavAsinam || 51||
malapa~NkavidigdhA~NgaM jaTilaM valkalAmbaram |
phalamUlakR^itAhAraM rAmachintAparAyaNam || 52||
pAduke te puraskR^itya shAsayantaM vasundharAm |
mantribhiH pauramukhyaishcha kAShAyAmbaradhAribhiH || 53||
vR^itadehaM mUrtimantaM sAkShAddharmamiva sthitam |
uvAcha prA~njalirvAkyaM hanUmAnmArutAtmajaH || 54||
yaM tvaM chintayase rAmaM tApasaM daNDake sthitam |
anushochasi kAkutsthaH sa tvAM kushalamabravIt || 55||
priyamAkhyAmi te deva shokaM tyaja sudAruNam |
asminmuhUrte bhrAtrA tvaM rAmeNa saha sa~NgataH || 56||
samare rAvaNaM hatvA rAmaH sItAmavApya cha |
upayAti samR^iddhArthaH sasItaH sahalakShmaNaH || 57||
evamukto mahAtejA bharato harShamUrcChitaH |
papAta bhuvi chAsvasthaH kaikayIpriyanandanaH || 58||
Ali~Ngya bharataH shIghraM mArutiM priyavAdinam |
AnandajairashrujalaiH siShecha bharataH kapim || 59||
devo vA mAnuSho vA tvamanukroshAdihAgataH |
priyAkhyAnasya te saumya dadAmi bruvataH priyam || 60||
gavAM shatasahasraM cha grAmANAM cha shataM varam |
sarvAbharaNasampannA mugdhAH kanyAstu ShoDasha || 61||
evamuktvA punaH prAha bharato mArutAtmajam |
bahUnImAni varShANi gatasya sumahadvanam || 62||
shR^iNomyahaM prItikaraM mama nAthasya kIrtanam |
kalyANI bata gAtheyaM laukikI pratibhAti me || 63||
eti jIvantamAnando naraM varShashatAdapi |
rAghavasya harINAM cha kathamAsItsamAgamaH || 64||
tattvamAkhyAhi bhadraM te vishvaseyaM vachastava |
evamukto.atha hanumAn bharatena mahAtmanA || 65||
AchachakShe.atha rAmasya charitaM kR^itsnashaH kramAt |
shrutvA tu paramAnandaM bharato mArutAtmajAt || 66||
AdnyApayacChatruhaNaM mudA yuktaM mudAnvitaH |
daivatAni cha yAvanti nagare raghunandana || 67||
nAnopahArabalibhiH pUjayantu mahAdhiyaH |
sUtA vaitAlikAshchaiva vandinaH stutipAThakAH || 68||
vAramukhyAshcha shatasho niryAntvadyaiva sa~NghashaH |
rAjadArAstathAmAtyAH senA hastyashvapattayaH || 69||
brAhmaNAshcha tathA paurA rAjAno ye samAgatAH |
niryAntu rAghavasyAdya draShTuM shashinibhAnanam || 70||
bharatasya vachaH shrutvA shatrughnaparichoditAH |
ala~nchakrushcha nagarIM muktAratnamayojjvalaiH || 71||
toraNaishcha patAkAbhirvichitrAbhiranekadhA |
ala~Nkurvanti veshmAni nAnAbalivichakShaNAH || 72||
niryAnti vR^indashaH sarve rAmadarshanalAlasAH |
hayAnAM shatasAhasraM gajAnAmayutaM tathA || 73||
rathAnAM dashasAhasraM svarNasUtravibhUShitam |
pArameShThInyupAdAya dravyANyucchAvachAni cha || 74||
tatastu shibikArUDhA niryayU rAjayoShitaH |
bharataH pAduke nyasya shirasyeva kR^itA~njaliH || 75||
shatrughnasahito rAmaM pAdachAreNa niryayau |
tadaiva dR^ishyate dUrAdvimAnaM chandrasannibham || 76||
puShpakaM sUryasa~NkAshaM manasA brahmanirmitam |
etasmin bhrAtarau vIrau vaidehyA rAmalakShmaNau || 77||
sugrIvashcha kapishreShTho mantribhishcha vibhIShaNaH |
dR^ishyate pashyata janA ityAha pavanAtmajaH || 78||
tato harShasamudbhUto niHsvano divamaspR^ishat |
strIbAlayuvavR^iddhAnAM rAmo.ayamiti kIrtanAt || 79||
rathaku~njaravAjisthA avatIrya mahIM gatAH |
dadR^ishuste vimAnasthaM janAH somamivAmbare || 80||
prA~njalirbharato bhUtvA prahR^iShTo rAghavonmukhaH |
tato vimAnAgragataM bharato rAghavaM mudA || 81||
vavande praNato rAmaM merusthamiva bhAskaram |
tato rAmAbhyanudnyAtaM vimAnamapatadbhuvi || 82||
Aropito vimAnaM tadbharataH sAnujastadA |
rAmamAsAdya muditaH punarevAbhyavAdayat || 83||
samutthAya chirAddR^iShTaM bharataM raghunandanaH |
bhrAtaraM svA~NkamAropya mudA taM pariShasvaje || 84||
tato lakShmaNamAsAdya vaidehIM nAma kIrtayan |
abhyavAdayata prIto bharataH premavihvalaH || 85||
sugrIvaM jAmbavantaM cha yuvarAjaM tathA~Ngadam |
maindadvividanIlAMshcha R^iShabhaM chaiva sasvaje || 86||
suSheNaM cha nalaM chaiva gavAkShaM gandhamAdanam |
sharabhaM panasaM chaiva bharataH pariShasvaje || 87||
sarve te mAnuShaM rUpaM kR^itvA bharatamAdR^itAH |
papracChuH kushalaM saumyAH prahR^iShTAshcha plava~NgamAH || 88||
tataH sugrIvamAli~Ngya bharataH prAha bhaktitaH |
tvatsahAyena rAmasya jayo.abhUdrAvaNo hataH || 89||
tvamasmAkaM chaturNAM tu bhrAtA sugrIva pa~nchamaH |
shatrughnashcha tadA rAmamabhivAdya salakShmaNam || 90||
sItAyAshcharaNau pashchAdvavande vinayAnvitaH |
rAmo mAtaramAsAdya vivarNAM shokavihvalAm || 91||
jagrAha praNataH pAdau mano mAtuH prasAdayan |
kaikeyIM cha sumitrAM cha nanAmetaramAtarau || 92||
bharataH pAduke te tu rAghavasya supUjite |
yojayAmAsa rAmasya pAdayorbhaktisaMyutaH || 93||
rAjyametannyAsabhUtaM mayA niryAtitaM tava |
adya me saphalaM janma phalito me manorathaH || 94||
yatpashyAmi samAyAtamayodhyAM tvAmahaM prabho |
koShThAgAraM balaM koshaM kR^itaM dashaguNaM mayA || 95||
tvattejasA jagannAtha pAlayasva puraM svakam |
iti bruvANaM bharataM dR^iShTvA sarve kapIshvarAH || 96||
mumuchurnetrajaM toyaM prashashaMsurmudAnvitAH |
tato rAmaH prahR^iShTAtmA bharataM svA~NkagaM mudA || 97||
yayau tena vimAnena bharatasyAshramaM tadA |
avaruhya tadA rAmo vimAnAgryAnmahItalam || 98||
abravItpuShpakaM devo gacCha vaishravaNaM vaha |
anugacChAnujAnAmi kuberaM dhanapAlakam || 99||
rAmo vasiShThasya guroH padAmbujaM
         natvA yathA devaguroH shatakratuH |
dattvA mahArhAsanamuttamaM guro\-
         rupAviveshAtha guroH samIpataH || 100||
iti shrImadadhyAtmarAmAyaNe umAmaheshvarasaMvAde yuddhakANDe
chaturdashaH sargaH || 14||
\iti
\section{||pa~nchadashaH sargaH ||}
shrImahAdeva uvAcha
tatastu kaikayIputro bharato bhaktisaMyutaH |
shirasya~njalimAdhAya jyeShThaM bhrAtaramabravIt || 1||
mAtA me satkR^itA rAma dattaM rAjyaM tvayA mama |
dadAmi tatte cha punaryathA tvamadadA mama || 2||
ityuktvA pAdayorbhaktyA sAShTA~NgaM praNipatya cha |
bahudhA prArthayAmAsa kaikeyyA guruNA saha || 3||
tatheti pratijagrAha bharatAdrAjyamIshvaraH |
mAyAmAshritya sakalAM naracheShTAmupAgataH || 4||
svArAjyAnubhavo yasya sukhadnyAnaikarUpiNaH |
nirastAtishayAnandarUpiNaH paramAtmanaH || 5||
mAnuSheNa tu rAjyena kiM tasya jagadIshituH |
yasya bhrUbha~NgamAtreNa trilokI nashyati kShaNAt || 6||
yasyAnugrahamAtreNa bhavantyAkhaNDalashriyaH |
lIlAsR^iShTamahAsR^iShTeH kiyadetadramApateH || 7||
tathApi bhajatAM nityaM kAmapUravidhitsayA |
lIlAmAnuShadehena sarvamapyanuvartate || 8||
tataH shatrughnavachanAnnipuNaH shmashrukR^intakaH |
sambhArAshchAbhiShekArthamAnItA rAghavasya hi || 9||
pUrvaM tu bharate snAte lakShmaNe cha mahAtmani |
sugrIve vAnarendre cha rAkShasendre vibhIShaNe || 10||
vishodhitajaTaH snAtashchitramAlyAnulepanaH |
mahArhavasanopetastasthau tatra shriyA jvalan || 11||
pratikarma cha rAmasya lakShmaNashcha mahAmatiH |
kArayAmAsa bharataH sItAyA rAjayoShitaH || 12||
mahArhavastrAbharaNairala~nchakruH sumadhyamAm |
tato vAnarapatnInAM sarvAsAmeva shobhanA || 13||
akArayata kausalyA prahR^iShTA putravatsalA |
tataH syandanamAdAya shatrughnavachanAtsudhIH || 14||
sumantraH sUryasa~NkAshaM yojayitvAgrataH sthitaH |
Aruroha rathaM rAmaH satyadharmaparAyaNaH || 15||
sugrIvo yuvarAjashcha hanumAMshcha vibhIShaNaH |
snAtvA divyAmbaradharA divyAbharaNabhUShitAH || 16||
rAmamanvIyuragre cha rathAshvagajavAhanAH |
sugrIvapatnyaH sItA cha yayuryAnaiH puraM mahat || 17||
vajrapANiryathA devairharitAshvarathe sthitaH |
prayayau rathamAsthAya tathA rAmo mahatpuram || 18||
sArathyaM bharatashchakre ratnadaNDaM mahAdyutiH |
shvetAtapatraM shatrughno lakShmaNo vyajanaM dadhe || 19||
chAmaraM cha samIpastho nyavIjayadarindamaH |
shashiprakAshaM tvaparaM jagrAhAsuranAyakaH || 20||
divijaiH siddhasa~Nghaishcha R^iShibhirdivyadarshanaiH |
stUyamAnasya rAmasya shushruve madhuradhvaniH || 21||
mAnuShaM rUpamAsthAya vAnarA gajavAhanAH |
bherIsha~NkhaninAdaishcha mR^ida~NgapaNavAnakaiH || 22||
prayayau rAghavashreShThastAM purIM samala~NkR^itAm |
dadR^ishuste samAyAntaM rAghavaM puravAsinaH || 23||
dUrvAdalashyAmatanuM mahArha\-
       kirITaratnAbharaNA~nchitA~Ngam |
Araktaka~njAyatalochanAntaM
       dR^iShTvA yayurmodamatIva puNyAH || 24||
vichitraratnA~nchitasUtranaddha\-
       pItAmbaraM pInabhujAntarAlam |
anarghyamuktAphaladivyahAraiH
       virochamAnaM raghunandanaM prajAH || 25||
sugrIvamukhyairharibhiH prashAntaiH
       niShevyamANaM ravitulyabhAsam |
kastUrikAchandanaliptagAtraM
       nivItakalpadrumapuShpamAlam || 26||
shrutvA striyo rAmamupAgataM mudA
       praharShavegotkalitAnanashriyaH |
apAsya sarvaM gR^ihakAryamAhitaM
       harmyANi chaivAruruhuH svala~NkR^itAH || 27||
dR^iShTvA hariM sarvadR^igutsavAkR^itiM
       puShpaiH kirantyaH smitashobhitAnanAH |
dR^igbhiH punarnetramanorasAyanaM
       svAnandamUrtiM manasAbhirebhire || 28||
rAmaH smitasnigdhadR^ishA prajAstathA
       pashyan prajAnAtha ivAparaH prabhuH |
shanairjagAmAtha pituH svala~NkR^itaM
       gR^ihaM mahendrAlayasannibhaM hariH || 29||
pravishya veshmAntarasaMsthito mudA
       rAmo vavande charaNau svamAtuH |
krameNa sarvAH pitR^iyoShitaH prabhuH
       nanAma bhaktyA raghuvaMshaketuH || 30||
tato bharatamAhedaM rAmaH satyaparAkramaH |
sarvasampatsamAyuktaM mama mandiramuttamam || 31||
mitrAya vAnarendrAya sugrIvAya pradIyatAm |
sarvebhyaH sukhavAsArthaM mandirANi prakalpaya || 32||
rAmeNaivaM samAdiShTo bharatashcha tathAkarot |
uvAcha cha mahAtejAH sugrIvaM rAghavAnujaH || 33||
rAghavasyAbhiShekArthaM chatuHsindhujalaM shubham |
AnetuM preShayasvAshu dUtAMstvaritavikramAn || 34||
preShayAmAsa sugrIvo jAmbavantaM marutsutam |
a~NgadaM cha suSheNaM cha te gatvA vAyuvegataH || 35||
jalapUrNAn shAtakumbhakalashAMshcha samAnayan |
AnItaM tIrthasalilaM shatrughno mantribhiH saha || 36||
rAghavasyAbhiShekArthaM vasiShThAya nyavedayat |
tatastu prayato vR^iddho vasiShTho brAhmaNaiH saha || 37||
rAmaM ratnamaye pIThe sasItaM saMnyaveshayat |
vasiShTho vAmadevashcha jAbAlirgautamastathA || 38||
vAlmIkishcha tathA chakruH sarve rAmAbhiShechanam |
kushAgratulasIyuktapuNyagandhajalairmudA || 39||
abhyaShi~nchan raghushreShThaM vAsavaM vasavo yathA |
R^itvigbhirbrAhmaNaiH shreShThaiH kanyAbhiH saha mantribhiH || 40||
sarvauShadhirasaishchaiva daivatairnabhasi sthitaiH |
chaturbhirlokapAlaishcha stuvadbhiH sagaNaistathA || 41||
ChatraM cha tasya jagrAha shatrughnaH pANDuraM shubham |
sugrIvarAkShasendrau tau dadhatuH shvetachAmare || 42||
mAlAM cha kA~nchanIM vAyurdadau vAsavachoditaH |
sarvaratnasamAyuktaM maNikA~nchanabhUShitam || 43||
dadau hAraM narendrAya svayaM shakrastu bhaktitaH |
prajagurdevagandharvA nanR^itushchApsarogaNAH || 44||
devadundubhayo neduH puShpavR^iShTiH papAta khAt |
navadUrvAdalashyAmaM padmapatrAyatekShaNam || 45||
ravikoTiprabhAyuktakirITena virAjitam |
koTikandarpalAvaNyaM pItAmbarasamAvR^itam || 46||
divyAbharaNasampannaM divyachandanalepanam |
ayutAdityasa~NkAshaM dvibhujaM raghunandanam || 47||
vAmabhAge samAsInAM sItAM kA~nchanasannibhAm |
sarvAbharaNasampannAM vAmA~Nke samupasthitAm || 48||
raktotpalakarAmbhojAM vAmenAli~Ngya saMsthitam |
sarvAtishayashobhADhyaM dR^iShTvA bhaktisamanvitaH || 49||
umayA sahito devaH sha~Nkaro raghunandanam |
sarvadevagaNairyuktaH stotuM samupachakrame || 50||
shrImahAdeva uvAcha
namo.astu rAmAya sashaktikAya
       nIlotpalashyAmalakomalAya |
kirITahArA~NgadabhUShaNAya
       siMhAsanasthAya mahAprabhAya || 51||
tvamAdimadhyAntavihIna ekaH
       sR^ijasyavasyatsi cha lokajAtam |
svamAyayA tena na lipyase tvaM
       yatsve sukhe.ajasrarato.anavadyaH || 52||
lIlAM vidhatse guNasaMvR^itastvaM
       prapannabhaktAnuvidhAnahetoH |
nAnAvatAraiH suramAnuShAdyaiH
       pratIyase dnyAnibhireva nityam || 53||
svAMshena lokaM sakalaM vidhAya taM
       bibharShi cha tvaM tadadhaH phaNIshvaraH |
uparyadho bhAnvaniloDupauShadhi\-
       pravarSharUpo.avasi naikadhA jagat || 54||
tvamiha dehabhR^itAM shikhirUpaH
       pachasi bhuktamasheShamajasram |
pavanapa~nchakarUpasahAyo
       jagadakhaNDamanena bibharShi || 55||
chandrasUryashikhimadhyagataM yat
       teja Isha chidasheShatanUnAm |
prAbhavattanubhR^itAmiva dhairyaM
       shauryamAyurakhilaM tava sattvam || 56||
tvaM viri~nchishivaviShNuvibhedAt
       kAlakarmashashisUryavibhAgAt |
vAdinAM pR^ithagivesha vibhAsi
       brahma nishchitamananyadihaikam || 57||
matsyAdirUpeNa yathA tvamekaH
       shrutau purANeShu cha lokasiddhaH |
tathaiva sarvaM sadasadvibhAga\-
       stvameva nAnyadbhavato vibhAti || 58||
yadyatsamutpannamanantasR^iShTA\-
       vutpatsyate yaccha bhavaccha yaccha |
na dR^ishyate sthAvaraja~NgamAdau
       tvayA vinAtaHparataH parastvam || 59||
tattvaM na jAnanti parAtmanaste
       janAH samastAstava mAyayAtaH |
tvadbhaktasevA.amalamAnasAnAM
       vibhAti tattvaM paramekamaisham || 60||
brahmAdayaste na viduH svarUpaM
       chidAtmatattvaM bahirarthabhAvAH |
tato budhastvAmidameva rUpaM
       bhaktyA bhajanmuktimupaityaduHkhaH || 61||
ahaM bhavannAma gR^iNan kR^itArtho
       vasAmi kAshyAmanishaM bhavAnyA |
mumUrShamANasya vimuktaye.ahaM
       dishAmi mantraM tava rAma nAma || 62||
imaM stavaM nityamananyabhaktyA
       shR^iNvanti gAyanti likhanti ye vai |
te sarvasaukhyaM paramaM cha labdhvA
       bhavatpadaM yAntu bhavatprasAdAt || 63||
indra uvAcha
rakSho.adhipenAkhiladeva saukhyaM
       hR^itaM cha me brahmavareNa deva |
punashcha sarvaM bhavataH prasAdAt
       prAptaM hato rAkShasaduShTashatruH || 64||
devA UchuH
hR^itA yadnyabhAgA dharAdevadattA
       murAre khalenAdidaityena viShNo |
hato.adya tvayA no vitAneShu bhAgAH
       purAvadbhaviShyanti yuShmatprasAdAt || 65||
pitara UchuH
hato.adya tvayA duShTadaityo mahAtman
       gayAdau narairdattapiNDAdikAnnaH |
balAdatti hatvA gR^ihItvA samastA\-
       nidAnIM punarlabdhasattvA bhavAmaH || 66||
yakShA UchuH
sadA viShTikarmaNyanenAbhiyuktA
       vahAmo dashAsyaM balAdduHkhayuktAH |
durAtmA hato rAvaNo rAghavesha
       tvayA te vayaM duHkhajAtAdvimuktAH || 67||
gandharvA UchuH
vayaM sa~NgItanipuNA gAyantaste kathAmR^itam |
AnandAmR^itasandohayuktAH pUrNAH  sthitAH purA || 68||
pashchAddurAtmanA rAma rAvaNenAbhividrutAH |
tameva gAyamAnAshcha tadArAdhanatatparAH || 69||
sthitAstvayA paritrAtA hato.ayaM duShTarAkShasaH |
evaM mahoragAH siddhAH kinnarA marutastathA || 70||
vasavo munayo gAvo guhyakAshcha patattriNaH |
saprajApatayashchaite tathA chApsarasAM gaNAH || 71||
sarve rAmaM samAsAdya dR^iShTvA netramahotsavam |
stutvA pR^ithak pR^ithak sarve rAghaveNAbhivanditAH || 72||
yayuH svaM svaM padaM sarve brahmarudrAdayastathA |
prashaMsanto mudA rAmaM gAyantastasya cheShTitam || 73||
dhyAyantastvabhiShekArdraM sItAlakShmaNasaMyutam |
siMhAsanasthaM rAjendraM yayuH sarve hR^idi sthitam || 74||
khe vAdyeShu dhvanatsu pramuditahR^idayairdevavR^indaiH stuvadbhiH
varShadbhiHpuShpavR^iShTiM divi muninikarairIDyamAnaH samantAt |
rAmaH shyAmaH prasannasmitaruchiramukhaH sUryakoTiprakAshaH
sItAsaumitrivAtAtmajamuniharibhiH sevyamAno vibhAti || 75||
iti shrImadadhyAtmarAmAyaNe umAmaheshvarasaMvAde yuddhakANDe
pa~nchadashaH sargaH || 15||
\iti
\section{||ShoDashaH sargaH ||}
shrImahAdeva uvAcha
rAme.abhiShikte rAjendre sarvalokasukhAvahe |
vasudhA sasyasampannA phalavanto mahIruhAH || 1||
gandhahInAni puShpANi gandhavanti chakAshire |
sahasrashatamashvAnAM dhenUnAM cha gavAM tathA || 2||
dadau shatavR^iShAn pUrvaM dvijebhyo raghunandanaH |
triMshatkoTiM suvarNasya brAhmaNebhyo dadau punaH || 3||
vastrAbharaNaratnAni brAhmaNebhyo mudA tathA |
sUryakAntisamaprakhyAM sarvaratnamayIM srajam || 4||
sugrIvAya dadau prItyA rAghavo bhaktavatsalaH |
a~NgadAya dadau divye hya~Ngade raghunandanaH || 5||
chandrakoTipratIkAshaM maNiratnavibhUShitam |
sItAyai pradadau hAraM prItyA raghukulottamaH || 6||
avamucyAtmanaH kaNThAddhAraM janakanandinI |
avaikShata harIn sarvAn bhartAraM cha muhurmuhuH || 7||
rAmastAmAha vaidehImi~Ngitadnyo vilokayan |
vaidehi yasya tuShTAsi dehi tasmai varAnane || 8||
hanUmate dadau hAraM pashyato rAghavasya cha |
tena hAreNa shushubhe mArutirgauraveNa cha || 9||
rAmo.api mArutiM dR^iShTvA kR^itA~njalimupasthitam |
bhaktyA paramayA tuShTa idaM vachanamabravIt || 10||
hanUmaMste prasanno.asmi varaM varaya kA~NkShitam |
dAsyAmi devairapi yaddurlabhaM bhuvanatraye || 11||
hanUmAnapi taM prAha natvA rAmaM prahR^iShTadhIH |
tvannAma smarato rAma na tR^ipyati mano mama || 12||
atastvannAma satataM smaran sthAsyAmi bhUtale |
yAvatsthAsyati te nAma loke tAvatkalevaram || 13||
mama tiShThatu rAjendra varo.ayaM me.abhikA~NkShitaH |
rAmastatheti taM prAha muktastiShTha yathAsukham || 14||
kalpAnte mama sAyUjyaM prApsyase nAtra saMshayaH |
tamAha jAnakI prItA yatra kutrApi mArute || 15||
sthitaM tvAmanuyAsyanti bhogAH sarve mamAdnyayA |
ityukto mArutistAbhyAmIshvarAbhyAM prahR^iShTadhIH || 16||
AnandAshruparItAkSho bhUyo bhUyaH praNamya tau |
kR^icChrAdyayau tapastaptuM himavantaM mahAmatiH || 17||
tato guhaM samAsAdya rAmaH prA~njalimabravIt |
sakhe gacCha puraM ramyaM shR^i~Ngaveramanuttamam || 18||
mAmeva chintayannityaM bhu~NkShva bhogAnnijArjitAn |
ante mamaiva sArUpyaM prApsyase tvaM na saMshayaH || 19||
ityuktvA pradadau tasmai divyAnyAbharaNAni cha |
rAjyaM cha vipulaM dattvA vidnyAnaM cha dadau vibhuH || 20||
rAmeNAli~Ngito hR^iShTo yayau svabhavanaM guhaH |
ye chAnye vAnarAH shreShThA ayodhyAM samupAgatAH || 21||
amUlyAbharaNairvastraiH pUjayAmAsa rAghavaH |
sugrIvapramukhAH sarve vAnarAH savibhIShaNAH || 22||
yathArhaM pUjitAstena rAmeNa paramAtmanA |
prahR^iShTamanasaH sarve jagmureva yathAgatam || 23||
sugrIvapramukhAH sarve kiShkindhAM prayayurmudA |
vibhIShaNastu samprApya rAjyaM nihatakaNTakam || 24||
rAmeNaH pUjitaH prItyA yayau la~NkAmaninditaH |
rAghavo rAjyamakhilaM shashAsAkhilavatsalaH || 25||
anicChannapi rAmeNa yauvarAjye.abhiShechitaH |
lakShmaNaH parayA bhaktyA rAmasevAparo.abhavat || 26||
rAmastu paramAtmApi karmAdhyakSho.api nirmalaH |
kartR^itvAdi vihIno.api nirvikAro.api sarvadA || 27||
svAnandenApi tuShTaH san lokAnAmupadeshakR^it |
ashvamedhAdiyadnyaishcha sarvairvipuladakShiNaiH || 28||
ayajatparamAnando mAnuShaM vapurAshritaH |
na paryadevan vidhavA na cha vyAlakR^itaM bhayam || 29||
na vyAdhijaM bhayaM chAsIdrAme rAjyaM prashAsati |
loke dasyubhayaM nAsIdanartho nAsti kashchana || 30||
vR^iddheShu satsu bAlAnAM nAsInmR^ityubhayaM tathA |
rAmapUjAparAH sarve sarve rAghavachintakAH || 31||
vavarShurjaladAstoyaM yathAkAlaM yathAruchi |
prajAH svadharmaniratA varNAshramaguNAnvitAH || 32||
aurasAniva rAmo.api jugopa pitR^ivatprajAH |
sarvalakShaNasaMyuktaH sarvadharmaparAyaNaH || 33||
dashavarShasahasrANi rAmo rAjyamupAsta saH || 34||
idaM rahasyaM dhanadhAnyaR^iddhima\-
       ddIrghAyurArogyakaraM supuNyadam |
pavitramAdhyAtmikasandnyitaM purA
       rAmAyaNaM bhAShitamAdishambhunA || 35||
shR^iNoti bhaktyA manujaH samAhito
       bhaktyA paThedvA parituShTamAnasaH |
sarvAH samApnoti manogatAshiSho
       vimucyate pAtakakoTibhiH kShaNAt || 36||
rAmAbhiShekaM prayataH shR^iNoti yo
       dhanAbhilAShI labhate mahaddhanam |
putrAbhilAShI sutamAryasammataM
       prApnoti rAmAyaNamAditaH paThan || 37||
shR^iNoti yo.adhyAtmikarAmasaMhitAM
       prApnoti rAjA bhuvamR^iddhasampadam |
shatrUn vijityAribhirapradharShito
       vyapetaduHkho vijayI bhavennR^ipaH || 38||
striyo.api shR^iNvantyadhirAmasaMhitAM
       bhavanti tA jIvisutAshcha pUjitAH |
vandhyApi putraM labhate surUpiNaM
       kathAmimAM bhaktiyutA shR^iNoti yA || 39||
shraddhAnvito yaH shR^iNuyAtpaThennaro
       vijitya kopaM cha tathA vimatsaraH |
durgANi sarvANi vijitya nirbhayo
       bhavetsukhI rAghavabhaktisaMyutaH || 40||
surAH samastA api yAnti tuShTatAM
       vighnAH samastA apayAnti shR^iNvatAm |
adhyAtmarAmAyaNamAdito nR^iNAM
       bhavanti sarvA api sampadaH parAH || 41||
rajasvalA vA yadi rAmatatparA
       shR^iNoti rAmAyaNametadAditaH |
putraM prasUte R^iShabhaM chirAyuShaM
       pativratA lokasupUjitA bhavet || 42||
pUjayitvA tu ye bhaktyA namaskurvanti nityashaH |
sarvaiH pApairvinirmuktA viShNoryAnti paraM padam || 43||
adhyAtmarAmacharitaM kR^itsnaM shR^iNvanti bhaktitaH |
paThanti vA svayaM vaktrAtteShAM rAmaH prasIdati || 44||
rAma eva paraM brahma tasmiMstuShTe.akhilAtmani |
dharmArthakAmamokShANAM yadyadicChati tadbhavet || 45||
shrotavyaM niyamenaitadrAmAyaNamakhaNDitam |
AyuShyamArogyakaraM kalpakoTyaghanAshanam || 46||
devAshcha sarve tuShyanti grahAH sarve maharShayaH |
rAmAyaNasya shravaNe tR^ipyanti pitarastathA || 47||
adhyAtmarAmAyaNametadadbhutaM
       vairAgyavidnyAnayutaM purAtanam |
paThanti shR^iNvanti likhanti ye narAH
       teShAM bhave.asminna punarbhavo bhavet || 48||
AloDyAakhilavedarAshimasakR^idyattArakaM brahma tad\-
rAmo viShNurahasyamUrtiriti yo vidnyAya bhUteshvaraH |
uddhR^ityAkhilasArasa~NgrahamidaM sa~NkShepataH prasphuTaM
shrIrAmasya nigUDhatattvamakhilaM prAha priyAyai bhavaH || 49||
iti shrImadadhyAtmarAmAyaNe umAmaheshvarasaMvAde yuddhakANDe ShoDashaH
sargaH || 16||
\iti

||iti shrImadadhyAtmarAmAyaNe yuddhakANDaH samAptaH||
